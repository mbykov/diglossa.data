Ἰλιάς 

Ῥαψωδία Γ

Αὐτὰρ ἐπεὶ κόσμηθεν ἅμ' ἡγεμόνεσσιν ἕκαστοι, / Τρῶες μὲν κλαγγῇ τ' ἐνοπῇ τ' ἴσαν ὄρνιθες ὣς / ἠΰτε περ κλαγγὴ γεράνων πέλει οὐρανόθι πρό· / αἵ τ' ἐπεὶ οὖν χειμῶνα φύγον καὶ ἀθέσφατον ὄμβρον / κλαγγῇ ταί γε πέτονται ἐπ' ὠκεανοῖο ῥοάων / ἀνδράσι Πυγμαίοισι φόνον καὶ κῆρα φέρουσαι· / ἠέριαι δ' ἄρα ταί γε κακὴν ἔριδα προφέρονται. / οἳ δ' ἄρ' ἴσαν σιγῇ μένεα πνείοντες Ἀχαιοὶ / ἐν θυμῷ μεμαῶτες ἀλεξέμεν ἀλλήλοισιν.

Εὖτ' ὄρεος κορυφῇσι Νότος κατέχευεν ὀμίχλην 10 / ποιμέσιν οὔ τι φίλην, κλέπτῃ δέ τε νυκτὸς ἀμείνω, / τόσσόν τίς τ' ἐπιλεύσσει ὅσον τ' ἐπὶ λᾶαν ἵησιν· / ὣς ἄρα τῶν ὑπὸ ποσσὶ κονίσαλος ὄρνυτ' ἀελλὴς / ἐρχομένων· μάλα δ' ὦκα διέπρησσον πεδίοιο.

Οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες, / Τρωσὶν μὲν προμάχιζεν Ἀλέξανδρος θεοειδὴς / παρδαλέην ὤμοισιν ἔχων καὶ καμπύλα τόξα / καὶ ξίφος· αὐτὰρ δοῦρε δύω κεκορυθμένα χαλκῷ / πάλλων Ἀργείων προκαλίζετο πάντας ἀρίστους / ἀντίβιον μαχέσασθαι ἐν αἰνῇ δηϊοτῆτι. 20

Τὸν δ' ὡς οὖν ἐνόησεν ἀρηΐφιλος Μενέλαος / ἐρχόμενον προπάροιθεν ὁμίλου μακρὰ βιβάντα, / ὥς τε λέων ἐχάρη μεγάλῳ ἐπὶ σώματι κύρσας / εὑρὼν ἢ ἔλαφον κεραὸν ἢ ἄγριον αἶγα / πεινάων· μάλα γάρ τε κατεσθίει, εἴ περ ἂν αὐτὸν / σεύωνται ταχέες τε κύνες θαλεροί τ' αἰζηοί· / ὣς ἐχάρη Μενέλαος Ἀλέξανδρον θεοειδέα / ὀφθαλμοῖσιν ἰδών· φάτο γὰρ τίσεσθαι ἀλείτην· / αὐτίκα δ' ἐξ ὀχέων σὺν τεύχεσιν ἆλτο χαμᾶζε.

Τὸν δ' ὡς οὖν ἐνόησεν Ἀλέξανδρος θεοειδὴς 30 / ἐν προμάχοισι φανέντα, κατεπλήγη φίλον ἦτορ, / ἂψ δ' ἑτάρων εἰς ἔθνος ἐχάζετο κῆρ' ἀλεείνων. / ὡς δ' ὅτε τίς τε δράκοντα ἰδὼν παλίνορσος ἀπέστη / οὔρεος ἐν βήσσῃς, ὑπό τε τρόμος ἔλλαβε γυῖα, / ἂψ δ' ἀνεχώρησεν, ὦχρός τέ μιν εἷλε παρειάς, / ὣς αὖτις καθ' ὅμιλον ἔδυ Τρώων ἀγερώχων / δείσας Ἀτρέος υἱὸν Ἀλέξανδρος θεοειδής.

Τὸν δ' Ἕκτωρ νείκεσσεν ἰδὼν αἰσχροῖς ἐπέεσσιν·

Δύσπαρι εἶδος ἄριστε γυναιμανὲς ἠπεροπευτὰ / αἴθ' ὄφελες ἄγονός τ' ἔμεναι ἄγαμός τ' ἀπολέσθαι· 40 / καί κε τὸ βουλοίμην, καί κεν πολὺ κέρδιον ἦεν / ἢ οὕτω λώβην τ' ἔμεναι καὶ ὑπόψιον ἄλλων. / ἦ που καγχαλόωσι κάρη κομόωντες Ἀχαιοὶ / φάντες ἀριστῆα πρόμον ἔμμεναι, οὕνεκα καλὸν / εἶδος ἔπ', ἀλλ' οὐκ ἔστι βίη φρεσὶν οὐδέ τις ἀλκή. / ἦ τοιόσδε ἐὼν ἐν ποντοπόροισι νέεσσι / πόντον ἐπιπλώσας, ἑτάρους ἐρίηρας ἀγείρας, / μιχθεὶς ἀλλοδαποῖσι γυναῖκ' εὐειδέ' ἀνῆγες / ἐξ ἀπίης γαίης νυὸν ἀνδρῶν αἰχμητάων / πατρί τε σῷ μέγα πῆμα πόληΐ τε παντί τε δήμῳ, 50 / δυσμενέσιν μὲν χάρμα, κατηφείην δὲ σοὶ αὐτῷ; / οὐκ ἂν δὴ μείνειας ἀρηΐφιλον Μενέλαον; / γνοίης χ' οἵου φωτὸς ἔχεις θαλερὴν παράκοιτιν· / οὐκ ἄν τοι χραίσμῃ κίθαρις τά τε δῶρ' Ἀφροδίτης / ἥ τε κόμη τό τε εἶδος ὅτ' ἐν κονίῃσι μιγείης. / ἀλλὰ μάλα Τρῶες δειδήμονες· ἦ τέ κεν ἤδη / λάϊνον ἕσσο χιτῶνα κακῶν ἕνεχ' ὅσσα ἔοργας.

Τὸν δ' αὖτε προσέειπεν Ἀλέξανδρος θεοειδής·

Ἕκτορ ἐπεί με κατ' αἶσαν ἐνείκεσας οὐδ' ὑπὲρ αἶσαν· / αἰεί τοι κραδίη πέλεκυς ὥς ἐστιν ἀτειρὴς 60 / ὅς τ' εἶσιν διὰ δουρὸς ὑπ' ἀνέρος ὅς ῥά τε τέχνῃ / νήϊον ἐκτάμνῃσιν, ὀφέλλει δ' ἀνδρὸς ἐρωήν· / ὣς σοὶ ἐνὶ στήθεσσιν ἀτάρβητος νόος ἐστί· / μή μοι δῶρ' ἐρατὰ πρόφερε χρυσέης Ἀφροδίτης·

οὔ τοι ἀπόβλητ' ἐστὶ θεῶν ἐρικυδέα δῶρα / ὅσσά κεν αὐτοὶ δῶσιν, ἑκὼν δ' οὐκ ἄν τις ἕλοιτο· / νῦν αὖτ' εἴ μ' ἐθέλεις πολεμίζειν ἠδὲ μάχεσθαι, / ἄλλους μὲν κάθισον Τρῶας καὶ πάντας Ἀχαιούς, / αὐτὰρ ἔμ' ἐν μέσσῳ καὶ ἀρηΐφιλον Μενέλαον / συμβάλετ' ἀμφ' Ἑλένῃ καὶ κτήμασι πᾶσι μάχεσθαι· 70 / ὁππότερος δέ κε νικήσῃ κρείσσων τε γένηται, / κτήμαθ' ἑλὼν εὖ πάντα γυναῖκά τε οἴκαδ' ἀγέσθω· / οἳ δ' ἄλλοι φιλότητα καὶ ὅρκια πιστὰ ταμόντες / ναίοιτε Τροίην ἐριβώλακα, τοὶ δὲ νεέσθων / Ἄργος ἐς ἱππόβοτον καὶ Ἀχαιΐδα καλλιγύναικα.

Ὣς ἔφαθ', Ἕκτωρ δ' αὖτ' ἐχάρη μέγα μῦθον ἀκούσας, / καί ῥ' ἐς μέσσον ἰὼν Τρώων ἀνέεργε φάλαγγας / μέσσου δουρὸς ἑλών· τοὶ δ' ἱδρύνθησαν ἅπαντες. / τῷ δ' ἐπετοξάζοντο κάρη κομόωντες Ἀχαιοὶ / ἰοῖσίν τε τιτυσκόμενοι λάεσσί τ' ἔβαλλον· 80 / αὐτὰρ ὃ μακρὸν ἄϋσεν ἄναξ ἀνδρῶν Ἀγαμέμνων·

ἴσχεσθ' Ἀργεῖοι, μὴ βάλλετε κοῦροι Ἀχαιῶν· / στεῦται γάρ τι ἔπος ἐρέειν κορυθαίολος Ἕκτωρ.

Ὣς ἔφαθ', οἳ δ' ἔσχοντο μάχης ἄνεῴ τ' ἐγένοντο / ἐσσυμένως· Ἕκτωρ δὲ μετ' ἀμφοτέροισιν ἔειπε·

κέκλυτέ μευ Τρῶες καὶ ἐϋκνήμιδες Ἀχαιοὶ / μῦθον Ἀλεξάνδροιο, τοῦ εἵνεκα νεῖκος ὄρωρεν. / ἄλλους μὲν κέλεται Τρῶας καὶ πάντας Ἀχαιοὺς / τεύχεα κάλ' ἀποθέσθαι ἐπὶ χθονὶ πουλυβοτείρῃ, / αὐτὸν δ' ἐν μέσσῳ καὶ ἀρηΐφιλον Μενέλαον 90 / οἴους ἀμφ' Ἑλένῃ καὶ κτήμασι πᾶσι μάχεσθαι. / ὁππότερος δέ κε νικήσῃ κρείσσων τε γένηται / κτήμαθ' ἑλὼν εὖ πάντα γυναῖκά τε οἴκαδ' ἀγέσθω· / οἳ δ' ἄλλοι φιλότητα καὶ ὅρκια πιστὰ τάμωμεν.

Ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ· / τοῖσι δὲ καὶ μετέειπε βοὴν ἀγαθὸς Μενέλαος·

κέκλυτε νῦν καὶ ἐμεῖο· μάλιστα γὰρ ἄλγος ἱκάνει / θυμὸν ἐμόν, φρονέω δὲ διακρινθήμεναι ἤδη / Ἀργείους καὶ Τρῶας, ἐπεὶ κακὰ πολλὰ πέπασθε / εἵνεκ' ἐμῆς ἔριδος καὶ Ἀλεξάνδρου ἕνεκ' ἀρχῆς· 100 / ἡμέων δ' ὁπποτέρῳ θάνατος καὶ μοῖρα τέτυκται / τεθναίη· ἄλλοι δὲ διακρινθεῖτε τάχιστα. / οἴσετε ἄρν', ἕτερον λευκόν, ἑτέρην δὲ μέλαιναν, / Γῇ τε καὶ Ἠελίῳ· Διὶ δ' ἡμεῖς οἴσομεν ἄλλον· / ἄξετε δὲ Πριάμοιο βίην, ὄφρ' ὅρκια τάμνῃ / αὐτός, ἐπεί οἱ παῖδες ὑπερφίαλοι καὶ ἄπιστοι, / μή τις ὑπερβασίῃ Διὸς ὅρκια δηλήσηται. / αἰεὶ δ' ὁπλοτέρων ἀνδρῶν φρένες ἠερέθονται· / οἷς δ' ὁ γέρων μετέῃσιν ἅμα πρόσσω καὶ ὀπίσσω / λεύσσει, ὅπως ὄχ' ἄριστα μετ' ἀμφοτέροισι γένηται. 110

Ὣς ἔφαθ', οἳ δ' ἐχάρησαν Ἀχαιοί τε Τρῶές τε / ἐλπόμενοι παύσασθαι ὀϊζυροῦ πολέμοιο. / καί ῥ' ἵππους μὲν ἔρυξαν ἐπὶ στίχας, ἐκ δ' ἔβαν αὐτοί, / τεύχεά τ' ἐξεδύοντο· τὰ μὲν κατέθεντ' ἐπὶ γαίῃ / πλησίον ἀλλήλων, ὀλίγη δ' ἦν ἀμφὶς ἄρουρα· / Ἕκτωρ δὲ προτὶ ἄστυ δύω κήρυκας ἔπεμπε / καρπαλίμως ἄρνάς τε φέρειν Πρίαμόν τε καλέσσαι· / αὐτὰρ ὃ Ταλθύβιον προΐει κρείων Ἀγαμέμνων / νῆας ἔπι γλαφυρὰς ἰέναι, ἠδ' ἄρν' ἐκέλευεν / οἰσέμεναι· ὃ δ' ἄρ' οὐκ ἀπίθησ' Ἀγαμέμνονι δίῳ. 120

Ἶρις δ' αὖθ' Ἑλένῃ λευκωλένῳ ἄγγελος ἦλθεν / εἰδομένη γαλόῳ Ἀντηνορίδαο δάμαρτι, / τὴν Ἀντηνορίδης εἶχε κρείων Ἑλικάων / Λαοδίκην Πριάμοιο θυγατρῶν εἶδος ἀρίστην. / τὴν δ' εὗρ' ἐν μεγάρῳ· ἣ δὲ μέγαν ἱστὸν ὕφαινε / δίπλακα πορφυρέην, πολέας δ' ἐνέπασσεν ἀέθλους / Τρώων θ' ἱπποδάμων καὶ Ἀχαιῶν χαλκοχιτώνων, / οὕς ἑθεν εἵνεκ' ἔπασχον ὑπ' Ἄρηος παλαμάων· / ἀγχοῦ δ' ἱσταμένη προσέφη πόδας ὠκέα Ἶρις·

δεῦρ' ἴθι νύμφα φίλη, ἵνα θέσκελα ἔργα ἴδηαι 130 / Τρώων θ' ἱπποδάμων καὶ Ἀχαιῶν χαλκοχιτώνων, / οἳ πρὶν ἐπ' ἀλλήλοισι φέρον πολύδακρυν Ἄρηα / ἐν πεδίῳ ὀλοοῖο λιλαιόμενοι πολέμοιο· / οἳ δὴ νῦν ἕαται σιγῇ, πόλεμος δὲ πέπαυται, / ἀσπίσι κεκλιμένοι, παρὰ δ' ἔγχεα μακρὰ πέπηγεν. / αὐτὰρ Ἀλέξανδρος καὶ ἀρηΐφιλος Μενέλαος / μακρῇς ἐγχείῃσι μαχήσονται περὶ σεῖο· / τῷ δέ κε νικήσαντι φίλη κεκλήσῃ ἄκοιτις.

Ὣς εἰποῦσα θεὰ γλυκὺν ἵμερον ἔμβαλε θυμῷ / ἀνδρός τε προτέρου καὶ ἄστεος ἠδὲ τοκήων· 140 / αὐτίκα δ' ἀργεννῇσι καλυψαμένη ὀθόνῃσιν / ὁρμᾶτ' ἐκ θαλάμοιο τέρεν κατὰ δάκρυ χέουσα / οὐκ οἴη, ἅμα τῇ γε καὶ ἀμφίπολοι δύ' ἕποντο, / Αἴθρη Πιτθῆος θυγάτηρ, Κλυμένη τε βοῶπις· / αἶψα δ' ἔπειθ' ἵκανον ὅθι Σκαιαὶ πύλαι ἦσαν.

Οἳ δ' ἀμφὶ Πρίαμον καὶ Πάνθοον ἠδὲ Θυμοίτην / Λάμπόν τε Κλυτίον θ' Ἱκετάονά τ' ὄζον Ἄρηος / Οὐκαλέγων τε καὶ Ἀντήνωρ πεπνυμένω ἄμφω / ἥατο δημογέροντες ἐπὶ Σκαιῇσι πύλῃσι, / γήραϊ δὴ πολέμοιο πεπαυμένοι, ἀλλ' ἀγορηταὶ 150 / ἐσθλοί, τεττίγεσσιν ἐοικότες οἵ τε καθ' ὕλην / δενδρέῳ ἐφεζόμενοι ὄπα λειριόεσσαν ἱεῖσι· / τοῖοι ἄρα Τρώων ἡγήτορες ἧντ' ἐπὶ πύργῳ. / οἳ δ' ὡς οὖν εἴδονθ' Ἑλένην ἐπὶ πύργον ἰοῦσαν, / ἦκα πρὸς ἀλλήλους ἔπεα πτερόεντ' ἀγόρευον·

οὐ νέμεσις Τρῶας καὶ ἐϋκνήμιδας Ἀχαιοὺς / τοιῇδ' ἀμφὶ γυναικὶ πολὺν χρόνον ἄλγεα πάσχειν· / αἰνῶς ἀθανάτῃσι θεῇς εἰς ὦπα ἔοικεν· / ἀλλὰ καὶ ὧς τοίη περ ἐοῦσ' ἐν νηυσὶ νεέσθω, / μηδ' ἡμῖν τεκέεσσί τ' ὀπίσσω πῆμα λίποιτο. 160

Ὣς ἄρ' ἔφαν, Πρίαμος δ' Ἑλένην ἐκαλέσσατο φωνῇ·

δεῦρο πάροιθ' ἐλθοῦσα φίλον τέκος ἵζευ ἐμεῖο, / ὄφρα ἴδῃ πρότερόν τε πόσιν πηούς τε φίλους τε· / οὔ τί μοι αἰτίη ἐσσί, θεοί νύ μοι αἴτιοί εἰσιν / οἵ μοι ἐφώρμησαν πόλεμον πολύδακρυν Ἀχαιῶν· / ὥς μοι καὶ τόνδ' ἄνδρα πελώριον ἐξονομήνῃς / ὅς τις ὅδ' ἐστὶν Ἀχαιὸς ἀνὴρ ἠΰς τε μέγας τε. / ἤτοι μὲν κεφαλῇ καὶ μείζονες ἄλλοι ἔασι, / καλὸν δ' οὕτω ἐγὼν οὔ πω ἴδον ὀφθαλμοῖσιν, / οὐδ' οὕτω γεραρόν· βασιλῆϊ γὰρ ἀνδρὶ ἔοικε. 170

Τὸν δ' Ἑλένη μύθοισιν ἀμείβετο δῖα γυναικῶν·

αἰδοῖός τέ μοί ἐσσι φίλε ἑκυρὲ δεινός τε· / ὡς ὄφελεν θάνατός μοι ἁδεῖν κακὸς ὁππότε δεῦρο / υἱέϊ σῷ ἑπόμην θάλαμον γνωτούς τε λιποῦσα / παῖδά τε τηλυγέτην καὶ ὁμηλικίην ἐρατεινήν. / ἀλλὰ τά γ' οὐκ ἐγένοντο· τὸ καὶ κλαίουσα τέτηκα. / τοῦτο δέ τοι ἐρέω ὅ μ' ἀνείρεαι ἠδὲ μεταλλᾷς· / οὗτός γ' Ἀτρεΐδης εὐρὺ κρείων Ἀγαμέμνων, / ἀμφότερον βασιλεύς τ' ἀγαθὸς κρατερός τ' αἰχμητής· / δαὴρ αὖτ' ἐμὸς ἔσκε κυνώπιδος, εἴ ποτ' ἔην γε. 180

Ὣς φάτο, τὸν δ' ὁ γέρων ἠγάσσατο φώνησέν τε· / ὦ μάκαρ Ἀτρεΐδη μοιρηγενὲς ὀλβιόδαιμον, / ἦ ῥά νύ τοι πολλοὶ δεδμήατο κοῦροι Ἀχαιῶν. / ἤδη καὶ Φρυγίην εἰσήλυθον ἀμπελόεσσαν, / ἔνθα ἴδον πλείστους Φρύγας ἀνέρας αἰολοπώλους / λαοὺς Ὀτρῆος καὶ Μυγδόνος ἀντιθέοιο, / οἵ ῥα τότ' ἐστρατόωντο παρ' ὄχθας Σαγγαρίοιο· / καὶ γὰρ ἐγὼν ἐπίκουρος ἐὼν μετὰ τοῖσιν ἐλέχθην / ἤματι τῷ ὅτε τ' ἦλθον Ἀμαζόνες ἀντιάνειραι· / ἀλλ' οὐδ' οἳ τόσοι ἦσαν ὅσοι ἑλίκωπες Ἀχαιοί. 190

Δεύτερον αὖτ' Ὀδυσῆα ἰδὼν ἐρέειν' ὁ γεραιός·

εἴπ' ἄγε μοι καὶ τόνδε φίλον τέκος ὅς τις ὅδ' ἐστί· / μείων μὲν κεφαλῇ Ἀγαμέμνονος Ἀτρεΐδαο, / εὐρύτερος δ' ὤμοισιν ἰδὲ στέρνοισιν ἰδέσθαι. / τεύχεα μέν οἱ κεῖται ἐπὶ χθονὶ πουλυβοτείρῃ, / αὐτὸς δὲ κτίλος ὣς ἐπιπωλεῖται στίχας ἀνδρῶν· / ἀρνειῷ μιν ἔγωγε ἐΐσκω πηγεσιμάλλῳ, / ὅς τ' οἰῶν μέγα πῶϋ διέρχεται ἀργεννάων.

Τὸν δ' ἠμείβετ' ἔπειθ' Ἑλένη Διὸς ἐκγεγαυῖα·

οὗτος δ' αὖ Λαερτιάδης πολύμητις Ὀδυσσεύς, 200 / ὃς τράφη ἐν δήμῳ Ἰθάκης κραναῆς περ ἐούσης / εἰδὼς παντοίους τε δόλους καὶ μήδεα πυκνά.

Τὴν δ' αὖτ' Ἀντήνωρ πεπνυμένος ἀντίον ηὔδα·

ὦ γύναι ἦ μάλα τοῦτο ἔπος νημερτὲς ἔειπες· / ἤδη γὰρ καὶ δεῦρό ποτ' ἤλυθε δῖος Ὀδυσσεὺς / σεῦ ἕνεκ' ἀγγελίης σὺν ἀρηϊφίλῳ Μενελάῳ·

τοὺς δ' ἐγὼ ἐξείνισσα καὶ ἐν μεγάροισι φίλησα, / ἀμφοτέρων δὲ φυὴν ἐδάην καὶ μήδεα πυκνά. / ἀλλ' ὅτε δὴ Τρώεσσιν ἐν ἀγρομένοισιν ἔμιχθεν / στάντων μὲν Μενέλαος ὑπείρεχεν εὐρέας ὤμους, 210 / ἄμφω δ' ἑζομένω γεραρώτερος ἦεν Ὀδυσσεύς· / ἀλλ' ὅτε δὴ μύθους καὶ μήδεα πᾶσιν ὕφαινον / ἤτοι μὲν Μενέλαος ἐπιτροχάδην ἀγόρευε, / παῦρα μὲν ἀλλὰ μάλα λιγέως, ἐπεὶ οὐ πολύμυθος / οὐδ' ἀφαμαρτοεπής· ἦ καὶ γένει ὕστερος ἦεν. / ἀλλ' ὅτε δὴ πολύμητις ἀναΐξειεν Ὀδυσσεὺς / στάσκεν, ὑπαὶ δὲ ἴδεσκε κατὰ χθονὸς ὄμματα πήξας, / σκῆπτρον δ' οὔτ' ὀπίσω οὔτε προπρηνὲς ἐνώμα, / ἀλλ' ἀστεμφὲς ἔχεσκεν ἀΐδρεϊ φωτὶ ἐοικώς· / φαίης κε ζάκοτόν τέ τιν' ἔμμεναι ἄφρονά τ' αὔτως. 220 / ἀλλ' ὅτε δὴ ὄπα τε μεγάλην ἐκ στήθεος εἵη / καὶ ἔπεα νιφάδεσσιν ἐοικότα χειμερίῃσιν, / οὐκ ἂν ἔπειτ' Ὀδυσῆΐ γ' ἐρίσσειε βροτὸς ἄλλος· / οὐ τότε γ' ὧδ' Ὀδυσῆος ἀγασσάμεθ' εἶδος ἰδόντες.

Τὸ τρίτον αὖτ' Αἴαντα ἰδὼν ἐρέειν' ὃ γεραιός·

τίς τὰρ ὅδ' ἄλλος Ἀχαιὸς ἀνὴρ ἠΰς τε μέγας τε / ἔξοχος Ἀργείων κεφαλήν τε καὶ εὐρέας ὤμους;

Τὸν δ' Ἑλένη τανύπεπλος ἀμείβετο δῖα γυναικῶν·

οὗτος δ' Αἴας ἐστὶ πελώριος ἕρκος Ἀχαιῶν· / Ἰδομενεὺς δ' ἑτέρωθεν ἐνὶ Κρήτεσσι θεὸς ὣς 230 / ἕστηκ', ἀμφὶ δέ μιν Κρητῶν ἀγοὶ ἠγερέθονται. / πολλάκι μιν ξείνισσεν ἀρηΐφιλος Μενέλαος / οἴκῳ ἐν ἡμετέρῳ ὁπότε Κρήτηθεν ἵκοιτο. / νῦν δ' ἄλλους μὲν πάντας ὁρῶ ἑλίκωπας Ἀχαιούς, / οὕς κεν ἐῢ γνοίην καί τ' οὔνομα μυθησαίμην· / δοιὼ δ' οὐ δύναμαι ἰδέειν κοσμήτορε λαῶν / Κάστορά θ' ἱππόδαμον καὶ πὺξ ἀγαθὸν Πολυδεύκεα / αὐτοκασιγνήτω, τώ μοι μία γείνατο μήτηρ. / ἢ οὐχ ἑσπέσθην Λακεδαίμονος ἐξ ἐρατεινῆς, / ἢ δεύρω μὲν ἕποντο νέεσσ' ἔνι ποντοπόροισι, 240 / νῦν αὖτ' οὐκ ἐθέλουσι μάχην καταδύμεναι ἀνδρῶν / αἴσχεα δειδιότες καὶ ὀνείδεα πόλλ' ἅ μοί ἐστιν.

Ὣς φάτο, τοὺς δ' ἤδη κάτεχεν φυσίζοος αἶα / ἐν Λακεδαίμονι αὖθι φίλῃ ἐν πατρίδι γαίῃ.

Κήρυκες δ' ἀνὰ ἄστυ θεῶν φέρον ὅρκια πιστὰ / ἄρνε δύω καὶ οἶνον ἐΰφρονα καρπὸν ἀρούρης / ἀσκῷ ἐν αἰγείῳ· φέρε δὲ κρητῆρα φαεινὸν / κῆρυξ Ἰδαῖος ἠδὲ χρύσεια κύπελλα· / ὄτρυνεν δὲ γέροντα παριστάμενος ἐπέεσσιν·

ὄρσεο Λαομεδοντιάδη, καλέουσιν ἄριστοι 250 / Τρώων θ' ἱπποδάμων καὶ Ἀχαιῶν χαλκοχιτώνων / ἐς πεδίον καταβῆναι ἵν' ὅρκια πιστὰ τάμητε· / αὐτὰρ Ἀλέξανδρος καὶ ἀρηΐφιλος Μενέλαος / μακρῇς ἐγχείῃσι μαχήσοντ' ἀμφὶ γυναικί· / τῷ δέ κε νικήσαντι γυνὴ καὶ κτήμαθ' ἕποιτο· / οἳ δ' ἄλλοι φιλότητα καὶ ὅρκια πιστὰ ταμόντες / ναίοιμεν Τροίην ἐριβώλακα, τοὶ δὲ νέονται / Ἄργος ἐς ἱππόβοτον καὶ Ἀχαιΐδα καλλιγύναικα.

Ὣς φάτο ῥίγησεν δ' ὃ γέρων, ἐκέλευσε δ' ἑταίρους / ἵππους ζευγνύμεναι· τοὶ δ' ὀτραλέως ἐπίθοντο. 260 / ἂν δ' ἄρ' ἔβη Πρίαμος, κατὰ δ' ἡνία τεῖνεν ὀπίσσω· / πὰρ δέ οἱ Ἀντήνωρ περικαλλέα βήσετο δίφρον· / τὼ δὲ διὰ Σκαιῶν πεδίον δ' ἔχον ὠκέας ἵππους.

Ἀλλ' ὅτε δή ῥ' ἵκοντο μετὰ Τρῶας καὶ Ἀχαιούς, / ἐξ ἵππων ἀποβάντες ἐπὶ χθόνα πουλυβότειραν / ἐς μέσσον Τρώων καὶ Ἀχαιῶν ἐστιχόωντο. / ὄρνυτο δ' αὐτίκ' ἔπειτα ἄναξ ἀνδρῶν Ἀγαμέμνων, / ἂν δ' Ὀδυσεὺς πολύμητις· ἀτὰρ κήρυκες ἀγαυοὶ / ὅρκια πιστὰ θεῶν σύναγον, κρητῆρι δὲ οἶνον / μίσγον, ἀτὰρ βασιλεῦσιν ὕδωρ ἐπὶ χεῖρας ἔχευαν. 270 / Ἀτρεΐδης δὲ ἐρυσσάμενος χείρεσσι μάχαιραν, / ἥ οἱ πὰρ ξίφεος μέγα κουλεὸν αἰὲν ἄωρτο, / ἀρνῶν ἐκ κεφαλέων τάμνε τρίχας· αὐτὰρ ἔπειτα / κήρυκες Τρώων καὶ Ἀχαιῶν νεῖμαν ἀρίστοις. / τοῖσιν δ' Ἀτρεΐδης μεγάλ' εὔχετο χεῖρας ἀνασχών·

Ζεῦ πάτερ Ἴδηθεν μεδέων κύδιστε μέγιστε, / Ἠέλιός θ', ὃς πάντ' ἐφορᾷς καὶ πάντ' ἐπακούεις, / καὶ ποταμοὶ καὶ γαῖα, καὶ οἳ ὑπένερθε καμόντας / ἀνθρώπους τίνυσθον ὅτις κ' ἐπίορκον ὀμόσσῃ, / ὑμεῖς μάρτυροι ἔστε, φυλάσσετε δ' ὅρκια πιστά· 280 / εἰ μέν κεν Μενέλαον Ἀλέξανδρος καταπέφνῃ / αὐτὸς ἔπειθ' Ἑλένην ἐχέτω καὶ κτήματα πάντα, / ἡμεῖς δ' ἐν νήεσσι νεώμεθα ποντοπόροισιν· / εἰ δέ κ' Ἀλέξανδρον κτείνῃ ξανθὸς Μενέλαος, / Τρῶας ἔπειθ' Ἑλένην καὶ κτήματα πάντ' ἀποδοῦναι, / τιμὴν δ' Ἀργείοις ἀποτινέμεν ἥν τιν' ἔοικεν, / ἥ τε καὶ ἐσσομένοισι μετ' ἀνθρώποισι πέληται. / εἰ δ' ἂν ἐμοὶ τιμὴν Πρίαμος Πριάμοιό τε παῖδες / τίνειν οὐκ ἐθέλωσιν Ἀλεξάνδροιο πεσόντος, / αὐτὰρ ἐγὼ καὶ ἔπειτα μαχήσομαι εἵνεκα ποινῆς 290 / αὖθι μένων, ἧός κε τέλος πολέμοιο κιχείω.

Ἦ, καὶ ἀπὸ στομάχους ἀρνῶν τάμε νηλέϊ χαλκῷ· / καὶ τοὺς μὲν κατέθηκεν ἐπὶ χθονὸς ἀσπαίροντας / θυμοῦ δευομένους· ἀπὸ γὰρ μένος εἵλετο χαλκός. / οἶνον δ' ἐκ κρητῆρος ἀφυσσόμενοι δεπάεσσιν / ἔκχεον, ἠδ' εὔχοντο θεοῖς αἰειγενέτῃσιν. / ὧδε δέ τις εἴπεσκεν Ἀχαιῶν τε Τρώων τε·

Ζεῦ κύδιστε μέγιστε καὶ ἀθάνατοι θεοὶ ἄλλοι / ὁππότεροι πρότεροι ὑπὲρ ὅρκια πημήνειαν / ὧδέ σφ' ἐγκέφαλος χαμάδις ῥέοι ὡς ὅδε οἶνος 300 / αὐτῶν καὶ τεκέων, ἄλοχοι δ' ἄλλοισι δαμεῖεν.

Ὣς ἔφαν, οὐδ' ἄρα πώ σφιν ἐπεκραίαινε Κρονίων. / τοῖσι δὲ Δαρδανίδης Πρίαμος μετὰ μῦθον ἔειπε·

κέκλυτέ μευ Τρῶες καὶ ἐϋκνήμιδες Ἀχαιοί· / ἤτοι ἐγὼν εἶμι προτὶ Ἴλιον ἠνεμόεσσαν / ἄψ, ἐπεὶ οὔ πω τλήσομ' ἐν ὀφθαλμοῖσιν ὁρᾶσθαι / μαρνάμενον φίλον υἱὸν ἀρηϊφίλῳ Μενελάῳ· / Ζεὺς μέν που τό γε οἶδε καὶ ἀθάνατοι θεοὶ ἄλλοι / ὁπποτέρῳ θανάτοιο τέλος πεπρωμένον ἐστίν.

Ἦ ῥα καὶ ἐς δίφρον ἄρνας θέτο ἰσόθεος φώς, 310 / ἂν δ' ἄρ' ἔβαιν' αὐτός, κατὰ δ' ἡνία τεῖνεν ὀπίσσω· / πὰρ δέ οἱ Ἀντήνωρ περικαλλέα βήσετο δίφρον. / τὼ μὲν ἄρ' ἄψοῤῥοι προτὶ Ἴλιον ἀπονέοντο·

Ἕκτωρ δὲ Πριάμοιο πάϊς καὶ δῖος Ὀδυσσεὺς / χῶρον μὲν πρῶτον διεμέτρεον, αὐτὰρ ἔπειτα / κλήρους ἐν κυνέῃ χαλκήρεϊ πάλλον ἑλόντες, / ὁππότερος δὴ πρόσθεν ἀφείη χάλκεον ἔγχος. / λαοὶ δ' ἠρήσαντο, θεοῖσι δὲ χεῖρας ἀνέσχον, / ὧδε δέ τις εἴπεσκεν Ἀχαιῶν τε Τρώων τε·

Ζεῦ πάτερ Ἴδηθεν μεδέων κύδιστε μέγιστε 320 / ὁππότερος τάδε ἔργα μετ' ἀμφοτέροισιν ἔθηκε, / τὸν δὸς ἀποφθίμενον δῦναι δόμον Ἄϊδος εἴσω, / ἡμῖν δ' αὖ φιλότητα καὶ ὅρκια πιστὰ γενέσθαι.

Ὣς ἄρ' ἔφαν, πάλλεν δὲ μέγας κορυθαίολος Ἕκτωρ / ἂψ ὁρόων· Πάριος δὲ θοῶς ἐκ κλῆρος ὄρουσεν. / οἳ μὲν ἔπειθ' ἵζοντο κατὰ στίχας, ἧχι ἑκάστῳ / ἵπποι ἀερσίποδες καὶ ποικίλα τεύχε' ἔκειτο· / αὐτὰρ ὅ γ' ἀμφ' ὤμοισιν ἐδύσετο τεύχεα καλὰ / δῖος Ἀλέξανδρος Ἑλένης πόσις ἠϋκόμοιο. / κνημῖδας μὲν πρῶτα περὶ κνήμῃσιν ἔθηκε 330 / καλάς, ἀργυρέοισιν ἐπισφυρίοις ἀραρυίας· / δεύτερον αὖ θώρηκα περὶ στήθεσσιν ἔδυνεν / οἷο κασιγνήτοιο Λυκάονος· ἥρμοσε δ' αὐτῷ. / ἀμφὶ δ' ἄρ' ὤμοισιν βάλετο ξίφος ἀργυρόηλον / χάλκεον, αὐτὰρ ἔπειτα σάκος μέγα τε στιβαρόν τε· / κρατὶ δ' ἐπ' ἰφθίμῳ κυνέην εὔτυκτον ἔθηκεν / ἵππουριν· δεινὸν δὲ λόφος καθύπερθεν ἔνευεν· / εἵλετο δ' ἄλκιμον ἔγχος, ὅ οἱ παλάμηφιν ἀρήρει. / ὣς δ' αὔτως Μενέλαος ἀρήϊος ἔντε' ἔδυνεν.

Οἳ δ' ἐπεὶ οὖν ἑκάτερθεν ὁμίλου θωρήχθησαν, 340 / ἐς μέσσον Τρώων καὶ Ἀχαιῶν ἐστιχόωντο / δεινὸν δερκόμενοι· θάμβος δ' ἔχεν εἰσορόωντας / Τρῶάς θ' ἱπποδάμους καὶ ἐϋκνήμιδας Ἀχαιούς. / καί ῥ' ἐγγὺς στήτην διαμετρητῷ ἐνὶ χώρῳ / σείοντ' ἐγχείας ἀλλήλοισιν κοτέοντε. / πρόσθε δ' Ἀλέξανδρος προΐει δολιχόσκιον ἔγχος, / καὶ βάλεν Ἀτρεΐδαο κατ' ἀσπίδα πάντοσε ἴσην, / οὐδ' ἔῤῥηξεν χαλκός, ἀνεγνάμφθη δέ οἱ αἰχμὴ / ἀσπίδ' ἐνὶ κρατερῇ· ὃ δὲ δεύτερον ὄρνυτο χαλκῷ / Ἀτρεΐδης Μενέλαος ἐπευξάμενος Διὶ πατρί· 350

Ζεῦ ἄνα δὸς τίσασθαι ὅ με πρότερος κάκ' ἔοργε / δῖον Ἀλέξανδρον, καὶ ἐμῇς ὑπὸ χερσὶ δάμασσον, / ὄφρα τις ἐῤῥίγῃσι καὶ ὀψιγόνων ἀνθρώπων / ξεινοδόκον κακὰ ῥέξαι, ὅ κεν φιλότητα παράσχῃ.

Ἦ ῥα καὶ ἀμπεπαλὼν προΐει δολιχόσκιον ἔγχος, / καὶ βάλε Πριαμίδαο κατ' ἀσπίδα πάντοσε ἴσην· / διὰ μὲν ἀσπίδος ἦλθε φαεινῆς ὄβριμον ἔγχος, / καὶ διὰ θώρηκος πολυδαιδάλου ἠρήρειστο· / ἀντικρὺ δὲ παραὶ λαπάρην διάμησε χιτῶνα / ἔγχος· ὃ δ' ἐκλίνθη καὶ ἀλεύατο κῆρα μέλαιναν. 360 / Ἀτρεΐδης δὲ ἐρυσσάμενος ξίφος ἀργυρόηλον / πλῆξεν ἀνασχόμενος κόρυθος φάλον· ἀμφὶ δ' ἄρ' αὐτῷ / τριχθά τε καὶ τετραχθὰ διατρυφὲν ἔκπεσε χειρός. / Ἀτρεΐδης δ' ᾤμωξεν ἰδὼν εἰς οὐρανὸν εὐρύν·

Ζεῦ πάτερ οὔ τις σεῖο θεῶν ὀλοώτερος ἄλλος· / ἦ τ' ἐφάμην τίσασθαι Ἀλέξανδρον κακότητος· / νῦν δέ μοι ἐν χείρεσσιν ἄγη ξίφος, ἐκ δέ μοι ἔγχος / ἠΐχθη παλάμηφιν ἐτώσιον, οὐδ' ἔβαλόν μιν.

Ἦ καὶ ἐπαΐξας κόρυθος λάβεν ἱπποδασείης, / ἕλκε δ' ἐπιστρέψας μετ' ἐϋκνήμιδας Ἀχαιούς· 370 / ἄγχε δέ μιν πολύκεστος ἱμὰς ἁπαλὴν ὑπὸ δειρήν, / ὅς οἱ ὑπ' ἀνθερεῶνος ὀχεὺς τέτατο τρυφαλείης. / καί νύ κεν εἴρυσσέν τε καὶ ἄσπετον ἤρατο κῦδος, / εἰ μὴ ἄρ' ὀξὺ νόησε Διὸς θυγάτηρ Ἀφροδίτη, / ἥ οἱ ῥῆξεν ἱμάντα βοὸς ἶφι κταμένοιο· / κεινὴ δὲ τρυφάλεια ἅμ' ἕσπετο χειρὶ παχείῃ. / τὴν μὲν ἔπειθ' ἥρως μετ' ἐϋκνήμιδας Ἀχαιοὺς / ῥῖψ' ἐπιδινήσας, κόμισαν δ' ἐρίηρες ἑταῖροι· / αὐτὰρ ὃ ἂψ ἐπόρουσε κατακτάμεναι μενεαίνων / ἔγχεϊ χαλκείῳ· τὸν δ' ἐξήρπαξ' Ἀφροδίτη 380 / ῥεῖα μάλ' ὥς τε θεός, ἐκάλυψε δ' ἄρ' ἠέρι πολλῇ, / κὰδ δ' εἷσ' ἐν θαλάμῳ εὐώδεϊ κηώεντι. / αὐτὴ δ' αὖ Ἑλένην καλέουσ' ἴε· τὴν δὲ κίχανε / πύργῳ ἐφ' ὑψηλῷ, περὶ δὲ Τρῳαὶ ἅλις ἦσαν· / χειρὶ δὲ νεκταρέου ἑανοῦ ἐτίναξε λαβοῦσα, / γρηῒ δέ μιν ἐϊκυῖα παλαιγενέϊ προσέειπεν / εἰροκόμῳ, ἥ οἱ Λακεδαίμονι ναιετοώσῃ / ἤσκειν εἴρια καλά, μάλιστα δέ μιν φιλέεσκε· / τῇ μιν ἐεισαμένη προσεφώνεε δῖ' Ἀφροδίτη·

δεῦρ' ἴθ'· Ἀλέξανδρός σε καλεῖ οἶκον δὲ νέεσθαι. 390 / κεῖνος ὅ γ' ἐν θαλάμῳ καὶ δινωτοῖσι λέχεσσι / κάλλεΐ τε στίλβων καὶ εἵμασιν· οὐδέ κε φαίης / ἀνδρὶ μαχεσσάμενον τόν γ' ἐλθεῖν, ἀλλὰ χορὸν δὲ / ἔρχεσθ', ἠὲ χοροῖο νέον λήγοντα καθίζειν.

Ὣς φάτο, τῇ δ' ἄρα θυμὸν ἐνὶ στήθεσσιν ὄρινε· / καί ῥ' ὡς οὖν ἐνόησε θεᾶς περικαλλέα δειρὴν / στήθεά θ' ἱμερόεντα καὶ ὄμματα μαρμαίροντα, / θάμβησέν τ' ἄρ' ἔπειτα ἔπος τ' ἔφατ' ἔκ τ' ὀνόμαζε·

δαιμονίη, τί με ταῦτα λιλαίεαι ἠπεροπεύειν; / ἦ πῄ με προτέρω πολίων εὖ ναιομενάων 400 / ἄξεις, ἢ Φρυγίης ἢ Μῃονίης ἐρατεινῆς, / εἴ τίς τοι καὶ κεῖθι φίλος μερόπων ἀνθρώπων· / οὕνεκα δὴ νῦν δῖον Ἀλέξανδρον Μενέλαος / νικήσας ἐθέλει στυγερὴν ἐμὲ οἴκαδ' ἄγεσθαι, / τοὔνεκα δὴ νῦν δεῦρο δολοφρονέουσα παρέστης; / ἧσο παρ' αὐτὸν ἰοῦσα, θεῶν δ' ἀπόεικε κελεύθου, / μηδ' ἔτι σοῖσι πόδεσσιν ὑποστρέψειας Ὄλυμπον, / ἀλλ' αἰεὶ περὶ κεῖνον ὀΐζυε καί ἑ φύλασσε, / εἰς ὅ κέ σ' ἢ ἄλοχον ποιήσεται ἢ ὅ γε δούλην. / κεῖσε δ' ἐγὼν οὐκ εἶμι· νεμεσσητὸν δέ κεν εἴη· 410 / κείνου πορσανέουσα λέχος· Τρῳαὶ δέ μ' ὀπίσσω / πᾶσαι μωμήσονται· ἔχω δ' ἄχε' ἄκριτα θυμῷ.

Τὴν δὲ χολωσαμένη προσεφώνεε δῖ' Ἀφροδίτη·

μή μ' ἔρεθε σχετλίη, μὴ χωσαμένη σε μεθείω, / τὼς δέ σ' ἀπεχθήρω ὡς νῦν ἔκπαγλ' ἐφίλησα, / μέσσῳ δ' ἀμφοτέρων μητίσομαι ἔχθεα λυγρὰ / Τρώων καὶ Δαναῶν, σὺ δέ κεν κακὸν οἶτον ὄληαι.

Ὣς ἔφατ', ἔδεισεν δ' Ἑλένη Διὸς ἐκγεγαυῖα, / βῆ δὲ κατασχομένη ἑανῷ ἀργῆτι φαεινῷ / σιγῇ, πάσας δὲ Τρῳὰς λάθεν· ἦρχε δὲ δαίμων. 420 / Αἳ δ' ὅτ' Ἀλεξάνδροιο δόμον περικαλλέ' ἵκοντο, / ἀμφίπολοι μὲν ἔπειτα θοῶς ἐπὶ ἔργα τράποντο, / ἣ δ' εἰς ὑψόροφον θάλαμον κίε δῖα γυναικῶν. / τῇ δ' ἄρα δίφρον ἑλοῦσα φιλομειδὴς Ἀφροδίτη / ἀντί' Ἀλεξάνδροιο θεὰ κατέθηκε φέρουσα· / ἔνθα κάθιζ' Ἑλένη κούρη Διὸς αἰγιόχοιο / ὄσσε πάλιν κλίνασα, πόσιν δ' ἠνίπαπε μύθῳ·

ἤλυθες ἐκ πολέμου· ὡς ὤφελες αὐτόθ' ὀλέσθαι / ἀνδρὶ δαμεὶς κρατερῷ, ὃς ἐμὸς πρότερος πόσις ἦεν. / ἦ μὲν δὴ πρίν γ' εὔχε' ἀρηϊφίλου Μενελάου 430 / σῇ τε βίῃ καὶ χερσὶ καὶ ἔγχεϊ φέρτερος εἶναι· / ἀλλ' ἴθι νῦν προκάλεσσαι ἀρηΐφιλον Μενέλαον / ἐξαῦτις μαχέσασθαι ἐναντίον· ἀλλά σ' ἔγωγε / παύεσθαι κέλομαι, μηδὲ ξανθῷ Μενελάῳ / ἀντίβιον πόλεμον πολεμίζειν ἠδὲ μάχεσθαι / ἀφραδέως, μή πως τάχ' ὑπ' αὐτοῦ δουρὶ δαμήῃς.

Τὴν δὲ Πάρις μύθοισιν ἀμειβόμενος προσέειπε·

μή με γύναι χαλεποῖσιν ὀνείδεσι θυμὸν ἔνιπτε· / νῦν μὲν γὰρ Μενέλαος ἐνίκησεν σὺν Ἀθήνῃ, / κεῖνον δ' αὖτις ἐγώ· πάρα γὰρ θεοί εἰσι καὶ ἡμῖν. 440 / ἀλλ' ἄγε δὴ φιλότητι τραπείομεν εὐνηθέντε· / οὐ γάρ πώ ποτέ μ' ὧδέ γ' ἔρως φρένας ἀμφεκάλυψεν, / οὐδ' ὅτε σε πρῶτον Λακεδαίμονος ἐξ ἐρατεινῆς / ἔπλεον ἁρπάξας ἐν ποντοπόροισι νέεσσι, / νήσῳ δ' ἐν Κραναῇ ἐμίγην φιλότητι καὶ εὐνῇ, / ὥς σεο νῦν ἔραμαι καί με γλυκὺς ἵμερος αἱρεῖ.

Ἦ ῥα, καὶ ἄρχε λέχος δὲ κιών· ἅμα δ' εἵπετ' ἄκοιτις.

Τὼ μὲν ἄρ' ἐν τρητοῖσι κατεύνασθεν λεχέεσσιν, / Ἀτρεΐδης δ' ἀν' ὅμιλον ἐφοίτα θηρὶ ἐοικὼς / εἴ που ἐσαθρήσειεν Ἀλέξανδρον θεοειδέα. 450 / ἀλλ' οὔ τις δύνατο Τρώων κλειτῶν τ' ἐπικούρων / δεῖξαι Ἀλέξανδρον τότ' ἀρηϊφίλῳ Μενελάῳ· / οὐ μὲν γὰρ φιλότητί γ' ἐκεύθανον εἴ τις ἴδοιτο· / ἶσον γάρ σφιν πᾶσιν ἀπήχθετο κηρὶ μελαίνῃ.

τοῖσι δὲ καὶ μετέειπεν ἄναξ ἀνδρῶν Ἀγαμέμνων·

κέκλυτέ μευ Τρῶες καὶ Δάρδανοι ἠδ' ἐπίκουροι· / νίκη μὲν δὴ φαίνετ' ἀρηϊφίλου Μενελάου, / ὑμεῖς δ' Ἀργείην Ἑλένην καὶ κτήμαθ' ἅμ' αὐτῇ / ἔκδοτε, καὶ τιμὴν ἀποτινέμεν ἥν τιν' ἔοικεν, / ἥ τε καὶ ἐσσομένοισι μετ' ἀνθρώποισι πέληται. 460

Ὣς ἔφατ' Ἀτρεΐδης, ἐπὶ δ' ᾔνεον ἄλλοι Ἀχαιοί.

