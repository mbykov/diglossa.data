Ἰλιάς 

Ῥαψωδία Κ

Ἄλλοι μὲν παρὰ νηυσὶν ἀριστῆες Παναχαιῶν / εὗδον παννύχιοι μαλακῷ δεδμημένοι ὕπνῳ· / ἀλλ' οὐκ Ἀτρεΐδην Ἀγαμέμνονα ποιμένα λαῶν / ὕπνος ἔχε γλυκερὸς πολλὰ φρεσὶν ὁρμαίνοντα.

ὡς δ' ὅτ' ἂν ἀστράπτῃ πόσις Ἥρης ἠϋκόμοιο / τεύχων ἢ πολὺν ὄμβρον ἀθέσφατον ἠὲ χάλαζαν / ἢ νιφετόν, ὅτε πέρ τε χιὼν ἐπάλυνεν ἀρούρας, / ἠέ ποθι πτολέμοιο μέγα στόμα πευκεδανοῖο, / ὣς πυκίν' ἐν στήθεσσιν ἀνεστενάχιζ' Ἀγαμέμνων / νειόθεν ἐκ κραδίης, τρομέοντο δέ οἱ φρένες ἐντός. 10 / ἤτοι ὅτ' ἐς πεδίον τὸ Τρωϊκὸν ἀθρήσειε, / θαύμαζεν πυρὰ πολλὰ τὰ καίετο Ἰλιόθι πρὸ / αὐλῶν συρίγγων τ' ἐνοπὴν ὅμαδόν τ' ἀνθρώπων. / αὐτὰρ ὅτ' ἐς νῆάς τε ἴδοι καὶ λαὸν Ἀχαιῶν, / πολλὰς ἐκ κεφαλῆς προθελύμνους ἕλκετο χαίτας / ὑψόθ' ἐόντι Διί, μέγα δ' ἔστενε κυδάλιμον κῆρ.

ἧδε δέ οἱ κατὰ θυμὸν ἀρίστη φαίνετο βουλὴ / Νέστορ' ἔπι πρῶτον Νηλήϊον ἐλθέμεν ἀνδρῶν, / εἴ τινά οἱ σὺν μῆτιν ἀμύμονα τεκτήναιτο, / ἥ τις ἀλεξίκακος πᾶσιν Δαναοῖσι γένοιτο. 20 / ὀρθωθεὶς δ' ἔνδυνε περὶ στήθεσσι χιτῶνα, / ποσσὶ δ' ὑπὸ λιπαροῖσιν ἐδήσατο καλὰ πέδιλα, / ἀμφὶ δ' ἔπειτα δαφοινὸν ἑέσσατο δέρμα λέοντος / αἴθωνος μεγάλοιο ποδηνεκές, εἵλετο δ' ἔγχος.

Ὣς δ' αὔτως Μενέλαον ἔχε τρόμος· οὐδὲ γὰρ αὐτῷ / ὕπνος ἐπὶ βλεφάροισιν ἐφίζανε· μή τι πάθοιεν / Ἀργεῖοι, τοὶ δὴ ἕθεν εἵνεκα πουλὺν ἐφ' ὑγρὴν / ἤλυθον ἐς Τροίην πόλεμον θρασὺν ὁρμαίνοντες. / παρδαλέῃ μὲν πρῶτα μετάφρενον εὐρὺ κάλυψε / ποικίλῃ, αὐτὰρ ἐπὶ στεφάνην κεφαλῆφιν ἀείρας 30 / θήκατο χαλκείην, δόρυ δ' εἵλετο χειρὶ παχείῃ. / βῆ δ' ἴμεν ἀνστήσων ὃν ἀδελφεόν, ὃς μέγα πάντων / Ἀργείων ἤνασσε, θεὸς δ' ὣς τίετο δήμῳ. / τὸν δ' εὗρ' ἀμφ' ὤμοισι τιθήμενον ἔντεα καλὰ / νηῒ πάρα πρύμνῃ· τῷ δ' ἀσπάσιος γένετ' ἐλθών.

τὸν πρότερος προσέειπε βοὴν ἀγαθὸς Μενέλαος·

τίφθ' οὕτως ἠθεῖε κορύσσεαι; ἦ τιν' ἑταίρων / ὀτρυνέεις Τρώεσσιν ἐπίσκοπον; ἀλλὰ μάλ' αἰνῶς / δείδω μὴ οὔ τίς τοι ὑπόσχηται τόδε ἔργον / ἄνδρας δυσμενέας σκοπιαζέμεν οἶος ἐπελθὼν 40 / νύκτα δι' ἀμβροσίην· μάλα τις θρασυκάρδιος ἔσται.

Τὸν δ' ἀπαμειβόμενος προσέφη κρείων Ἀγαμέμνων·

χρεὼ βουλῆς ἐμὲ καὶ σὲ διοτρεφὲς ὦ Μενέλαε / κερδαλέης, ἥ τίς κεν ἐρύσσεται ἠδὲ σαώσει / Ἀργείους καὶ νῆας, ἐπεὶ Διὸς ἐτράπετο φρήν. / Ἑκτορέοις ἄρα μᾶλλον ἐπὶ φρένα θῆχ' ἱεροῖσιν· / οὐ γάρ πω ἰδόμην, οὐδ' ἔκλυον αὐδήσαντος / ἄνδρ' ἕνα τοσσάδε μέρμερ' ἐπ' ἤματι μητίσασθαι, / ὅσσ' Ἕκτωρ ἔῤῥεξε Διῒ φίλος υἷας Ἀχαιῶν / αὔτως, οὔτε θεᾶς υἱὸς φίλος οὔτε θεοῖο. 50 / ἔργα δ' ἔρεξ' ὅσα φημὶ μελησέμεν Ἀργείοισι / δηθά τε καὶ δολιχόν· τόσα γὰρ κακὰ μήσατ' Ἀχαιούς. / ἀλλ' ἴθι νῦν Αἴαντα καὶ Ἰδομενῆα κάλεσσον / ῥίμφα θέων παρὰ νῆας· ἐγὼ δ' ἐπὶ Νέστορα δῖον / εἶμι, καὶ ὀτρυνέω ἀνστήμεναι, αἴ κ' ἐθέλῃσιν / ἐλθεῖν ἐς φυλάκων ἱερὸν τέλος ἠδ' ἐπιτεῖλαι. / κείνῳ γάρ κε μάλιστα πιθοίατο· τοῖο γὰρ υἱὸς / σημαίνει φυλάκεσσι καὶ Ἰδομενῆος ὀπάων / Μηριόνης· τοῖσιν γὰρ ἐπετράπομέν γε μάλιστα.

Τὸν δ' ἠμείβετ' ἔπειτα βοὴν ἀγαθὸς Μενέλαος· 60

πῶς γάρ μοι μύθῳ ἐπιτέλλεαι ἠδὲ κελεύεις; / αὖθι μένω μετὰ τοῖσι δεδεγμένος εἰς ὅ κεν ἔλθῃς, / ἦε θέω μετὰ σ' αὖτις, ἐπὴν εὖ τοῖς ἐπιτείλω;

Τὸν δ' αὖτε προσέειπεν ἄναξ ἀνδρῶν Ἀγαμέμνων,

αὖθι μένειν, μή πως ἀβροτάξομεν ἀλλήλοιιν / ἐρχομένω· πολλαὶ γὰρ ἀνὰ στρατόν εἰσι κέλευθοι. / φθέγγεο δ' ᾗ κεν ἴῃσθα καὶ ἐγρήγορθαι ἄνωχθι / πατρόθεν ἐκ γενεῆς ὀνομάζων ἄνδρα ἕκαστον / πάντας κυδαίνων· μηδὲ μεγαλίζεο θυμῷ, / ἀλλὰ καὶ αὐτοί περ πονεώμεθα· ὧδέ που ἄμμι 70 / Ζεὺς ἐπὶ γιγνομένοισιν ἵει κακότητα βαρεῖαν.

Ὣς εἰπὼν ἀπέπεμπεν ἀδελφεὸν εὖ ἐπιτείλας· / αὐτὰρ ὃ βῆ ῥ' ἰέναι μετὰ Νέστορα ποιμένα λαῶν· / τὸν δ' εὗρεν παρά τε κλισίῃ καὶ νηῒ μελαίνῃ / εὐνῇ ἔνι μαλακῇ· παρὰ δ' ἔντεα ποικίλ' ἔκειτο / ἀσπὶς καὶ δύο δοῦρε φαεινή τε τρυφάλεια. / πὰρ δὲ ζωστὴρ κεῖτο παναίολος, ᾧ ῥ' ὁ γεραιὸς / ζώννυθ' ὅτ' ἐς πόλεμον φθισήνορα θωρήσσοιτο / λαὸν ἄγων, ἐπεὶ οὐ μὲν ἐπέτρεπε γήραϊ λυγρῷ. / ὀρθωθεὶς δ' ἄρ' ἐπ' ἀγκῶνος κεφαλὴν ἐπαείρας 80 / Ἀτρεΐδην προσέειπε καὶ ἐξερεείνετο μύθῳ·

τίς δ' οὗτος κατὰ νῆας ἀνὰ στρατὸν ἔρχεαι οἶος / νύκτα δι' ὀρφναίην, ὅτε θ' εὕδουσι βροτοὶ ἄλλοι, / ἠέ τιν' οὐρήων διζήμενος, ἤ τιν' ἑταίρων; / φθέγγεο, μηδ' ἀκέων ἐπ' ἔμ' ἔρχεο· τίπτε δέ σε χρεώ;

Τὸν δ' ἠμείβετ' ἔπειτα ἄναξ ἀνδρῶν Ἀγαμέμνων·

ὦ Νέστορ Νηληϊάδη μέγα κῦδος Ἀχαιῶν / γνώσεαι Ἀτρεΐδην Ἀγαμέμνονα, τὸν περὶ πάντων / Ζεὺς ἐνέηκε πόνοισι διαμπερὲς εἰς ὅ κ' ἀϋτμὴ / ἐν στήθεσσι μένῃ καί μοι φίλα γούνατ' ὀρώρῃ. 90 / πλάζομαι ὧδ' ἐπεὶ οὔ μοι ἐπ' ὄμμασι νήδυμος ὕπνος / ἱζάνει, ἀλλὰ μέλει πόλεμος καὶ κήδε' Ἀχαιῶν. / αἰνῶς γὰρ Δαναῶν περιδείδια, οὐδέ μοι ἦτορ / ἔμπεδον, ἀλλ' ἀλαλύκτημαι, κραδίη δέ μοι ἔξω / στηθέων ἐκθρῴσκει, τρομέει δ' ὑπὸ φαίδιμα γυῖα. / ἀλλ' εἴ τι δραίνεις, ἐπεὶ οὐδὲ σέ γ' ὕπνος ἱκάνει, / δεῦρ' ἐς τοὺς φύλακας καταβήομεν, ὄφρα ἴδωμεν / μὴ τοὶ μὲν καμάτῳ ἀδηκότες ἠδὲ καὶ ὕπνῳ / κοιμήσωνται, ἀτὰρ φυλακῆς ἐπὶ πάγχυ λάθωνται. / δυσμενέες δ' ἄνδρες σχεδὸν εἵαται· οὐδέ τι ἴδμεν 100 / μή πως καὶ διὰ νύκτα μενοινήσωσι μάχεσθαι.

Τὸν δ' ἠμείβετ' ἔπειτα Γερήνιος ἱππότα Νέστωρ·

Ἀτρεΐδη κύδιστε ἄναξ ἀνδρῶν Ἀγάμεμνον / οὔ θην Ἕκτορι πάντα νοήματα μητίετα Ζεὺς / ἐκτελέει, ὅσα πού νυν ἐέλπεται· ἀλλά μιν οἴω / κήδεσι μοχθήσειν καὶ πλείοσιν, εἴ κεν Ἀχιλλεὺς / ἐκ χόλου ἀργαλέοιο μεταστρέψῃ φίλον ἦτορ. / σοὶ δὲ μάλ' ἕψομ' ἐγώ· ποτὶ δ' αὖ καὶ ἐγείρομεν ἄλλους / ἠμὲν Τυδεΐδην δουρὶ κλυτὸν ἠδ' Ὀδυσῆα / ἠδ' Αἴαντα ταχὺν καὶ Φυλέος ἄλκιμον υἱόν. 110 / ἀλλ' εἴ τις καὶ τοῦσδε μετοιχόμενος καλέσειεν / ἀντίθεόν τ' Αἴαντα καὶ Ἰδομενῆα ἄνακτα· / τῶν γὰρ νῆες ἔασιν ἑκαστάτω, οὐδὲ μάλ' ἐγγύς. / ἀλλὰ φίλον περ ἐόντα καὶ αἰδοῖον Μενέλαον / νεικέσω, εἴ πέρ μοι νεμεσήσεαι, οὐδ' ἐπικεύσω / ὡς εὕδει, σοὶ δ' οἴῳ ἐπέτρεψεν πονέεσθαι. / νῦν ὄφελεν κατὰ πάντας ἀριστῆας πονέεσθαι / λισσόμενος· χρειὼ γὰρ ἱκάνεται οὐκέτ' ἀνεκτός.

Τὸν δ' αὖτε προσέειπεν ἄναξ ἀνδρῶν Ἀγαμέμνων·

ὦ γέρον ἄλλοτε μέν σε καὶ αἰτιάασθαι ἄνωγα· 120 / πολλάκι γὰρ μεθιεῖ τε καὶ οὐκ ἐθέλει πονέεσθαι / οὔτ' ὄκνῳ εἴκων οὔτ' ἀφραδίῃσι νόοιο, / ἀλλ' ἐμέ τ' εἰσορόων καὶ ἐμὴν ποτιδέγμενος ὁρμήν. / νῦν δ' ἐμέο πρότερος μάλ' ἐπέγρετο καί μοι ἐπέστη· / τὸν μὲν ἐγὼ προέηκα καλήμεναι οὓς σὺ μεταλλᾷς. / ἀλλ' ἴομεν· κείνους δὲ κιχησόμεθα πρὸ πυλάων / ἐν φυλάκεσσ', ἵνα γάρ σφιν ἐπέφραδον ἠγερέθεσθαι.

Τὸν δ' ἠμείβετ' ἔπειτα Γερήνιος ἱππότα Νέστωρ·

οὕτως οὔ τίς οἱ νεμεσήσεται οὐδ' ἀπιθήσει / Ἀργείων, ὅτε κέν τιν' ἐποτρύνῃ καὶ ἀνώγῃ. 130

Ὣς εἰπὼν ἔνδυνε περὶ στήθεσσι χιτῶνα, / ποσσὶ δ' ὑπὸ λιπαροῖσιν ἐδήσατο καλὰ πέδιλα, / ἀμφὶ δ' ἄρα χλαῖναν περονήσατο φοινικόεσσαν / διπλῆν ἐκταδίην, οὔλη δ' ἐπενήνοθε λάχνη. / εἵλετο δ' ἄλκιμον ἔγχος ἀκαχμένον ὀξέϊ χαλκῷ, / βῆ δ' ἰέναι κατὰ νῆας Ἀχαιῶν χαλκοχιτώνων. / πρῶτον ἔπειτ' Ὀδυσῆα Διὶ μῆτιν ἀτάλαντον / ἐξ ὕπνου ἀνέγειρε Γερήνιος ἱππότα Νέστωρ / φθεγξάμενος· τὸν δ' αἶψα περὶ φρένας ἤλυθ' ἰωή, / ἐκ δ' ἦλθε κλισίης καί σφεας πρὸς μῦθον ἔειπε· 140

τίφθ' οὕτω κατὰ νῆας ἀνὰ στρατὸν οἶοι ἀλᾶσθε / νύκτα δι' ἀμβροσίην, ὅ τι δὴ χρειὼ τόσον ἵκει;

Τὸν δ' ἠμείβετ' ἔπειτα Γερήνιος ἱππότα Νέστωρ·

διογενὲς Λαερτιάδη πολυμήχαν' Ὀδυσσεῦ / μὴ νεμέσα· τοῖον γὰρ ἄχος βεβίηκεν Ἀχαιούς. / ἀλλ' ἕπε', ὄφρα καὶ ἄλλον ἐγείρομεν ὅν τ' ἐπέοικε / βουλὰς βουλεύειν, ἢ φευγέμεν ἠὲ μάχεσθαι.

Ὣς φάθ', ὃ δὲ κλισίην δὲ κιὼν πολύμητις Ὀδυσσεὺς / ποικίλον ἀμφ' ὤμοισι σάκος θέτο, βῆ δὲ μετ' αὐτούς. / βὰν δ' ἐπὶ Τυδεΐδην Διομήδεα· τὸν δὲ κίχανον 150 / ἐκτὸς ἀπὸ κλισίης σὺν τεύχεσιν· ἀμφὶ δ' ἑταῖροι / εὗδον, ὑπὸ κρασὶν δ' ἔχον ἀσπίδας· ἔγχεα δέ σφιν / ὄρθ' ἐπὶ σαυρωτῆρος ἐλήλατο, τῆλε δὲ χαλκὸς / λάμφ' ὥς τε στεροπὴ πατρὸς Διός· αὐτὰρ ὅ γ' ἥρως / εὗδ', ὑπὸ δ' ἔστρωτο ῥινὸν βοὸς ἀγραύλοιο, / αὐτὰρ ὑπὸ κράτεσφι τάπης τετάνυστο φαεινός. / τὸν παρστὰς ἀνέγειρε Γερήνιος ἱππότα Νέστωρ, / λὰξ ποδὶ κινήσας, ὄτρυνέ τε νείκεσέ τ' ἄντην·

ἔγρεο Τυδέος υἱέ· τί πάννυχον ὕπνον ἀωτεῖς; / οὐκ ἀΐεις ὡς Τρῶες ἐπὶ θρωσμῷ πεδίοιο 160 / εἵαται ἄγχι νεῶν, ὀλίγος δ' ἔτι χῶρος ἐρύκει;

Ὣς φάθ', ὃ δ' ἐξ ὕπνοιο μάλα κραιπνῶς ἀνόρουσε, / καί μιν φωνήσας ἔπεα πτερόεντα προσηύδα·

σχέτλιός ἐσσι γεραιέ· σὺ μὲν πόνου οὔ ποτε λήγεις. / οὔ νυ καὶ ἄλλοι ἔασι νεώτεροι υἷες Ἀχαιῶν / οἵ κεν ἔπειτα ἕκαστον ἐγείρειαν βασιλήων / πάντῃ ἐποιχόμενοι; σὺ δ' ἀμήχανός ἐσσι γεραιέ.

Τὸν δ' αὖτε προσέειπε Γερήνιος ἱππότα Νέστωρ·

ναὶ δὴ ταῦτά γε πάντα φίλος κατὰ μοῖραν ἔειπες. / εἰσὶν μέν μοι παῖδες ἀμύμονες, εἰσὶ δὲ λαοὶ 170 / καὶ πολέες, τῶν κέν τις ἐποιχόμενος καλέσειεν· / ἀλλὰ μάλα μεγάλη χρειὼ βεβίηκεν Ἀχαιούς. / νῦν γὰρ δὴ πάντεσσιν ἐπὶ ξυροῦ ἵσταται ἀκμῆς / ἢ μάλα λυγρὸς ὄλεθρος Ἀχαιοῖς ἠὲ βιῶναι. / ἀλλ' ἴθι νῦν Αἴαντα ταχὺν καὶ Φυλέος υἱὸν / ἄνστησον· σὺ γάρ ἐσσι νεώτερος· εἴ μ' ἐλεαίρεις.

Ὣς φάθ', ὃ δ' ἀμφ' ὤμοισιν ἑέσσατο δέρμα λέοντος / αἴθωνος μεγάλοιο ποδηνεκές, εἵλετο δ' ἔγχος. / βῆ δ' ἰέναι, τοὺς δ' ἔνθεν ἀναστήσας ἄγεν ἥρως.

Οἳ δ' ὅτε δὴ φυλάκεσσιν ἐν ἀγρομένοισιν ἔμιχθεν, 180 / οὐδὲ μὲν εὕδοντας φυλάκων ἡγήτορας εὗρον, / ἀλλ' ἐγρηγορτὶ σὺν τεύχεσιν εἵατο πάντες. / ὡς δὲ κύνες περὶ μῆλα δυσωρήσωνται ἐν αὐλῇ / θηρὸς ἀκούσαντες κρατερόφρονος, ὅς τε καθ' ὕλην / ἔρχηται δι' ὄρεσφι· πολὺς δ' ὀρυμαγδὸς ἐπ' αὐτῷ / ἀνδρῶν ἠδὲ κυνῶν, ἀπό τέ σφισιν ὕπνος ὄλωλεν· / ὣς τῶν νήδυμος ὕπνος ἀπὸ βλεφάροιιν ὀλώλει / νύκτα φυλασσομένοισι κακήν· πεδίον δὲ γὰρ αἰεὶ / τετράφαθ', ὁππότ' ἐπὶ Τρώων ἀΐοιεν ἰόντων.

τοὺς δ' ὃ γέρων γήθησεν ἰδὼν θάρσυνέ τε μύθῳ 190 / καί σφεας φωνήσας ἔπεα πτερόεντα προσηύδα·

οὕτω νῦν φίλα τέκνα φυλάσσετε· μηδέ τιν' ὕπνος / αἱρείτω, μὴ χάρμα γενώμεθα δυσμενέεσσιν.

Ὣς εἰπὼν τάφροιο διέσσυτο· τοὶ δ' ἅμ' ἕποντο / Ἀργείων βασιλῆες ὅσοι κεκλήατο βουλήν. / τοῖς δ' ἅμα Μηριόνης καὶ Νέστορος ἀγλαὸς υἱὸς / ἤϊσαν· αὐτοὶ γὰρ κάλεον συμμητιάασθαι. / τάφρον δ' ἐκδιαβάντες ὀρυκτὴν ἑδριόωντο / ἐν καθαρῷ, ὅθι δὴ νεκύων διεφαίνετο χῶρος / πιπτόντων· ὅθεν αὖτις ἀπετράπετ' ὄβριμος Ἕκτωρ 200 / ὀλλὺς Ἀργείους, ὅτε δὴ περὶ νὺξ ἐκάλυψεν. / ἔνθα καθεζόμενοι ἔπε' ἀλλήλοισι πίφαυσκον· / τοῖσι δὲ μύθων ἦρχε Γερήνιος ἱππότα Νέστωρ·

ὦ φίλοι οὐκ ἂν δή τις ἀνὴρ πεπίθοιθ' ἑῷ αὐτοῦ / θυμῷ τολμήεντι μετὰ Τρῶας μεγαθύμους / ἐλθεῖν, εἴ τινά που δηΐων ἕλοι ἐσχατόωντα, / ἤ τινά που καὶ φῆμιν ἐνὶ Τρώεσσι πύθοιτο, / ἅσσά τε μητιόωσι μετὰ σφίσιν, ἢ μεμάασιν / αὖθι μένειν παρὰ νηυσὶν ἀπόπροθεν, ἦε πόλιν δὲ / ἂψ ἀναχωρήσουσιν, ἐπεὶ δαμάσαντό γ' Ἀχαιούς. 210 / ταῦτά κε πάντα πύθοιτο, καὶ ἂψ εἰς ἡμέας ἔλθοι / ἀσκηθής· μέγα κέν οἱ ὑπουράνιον κλέος εἴη / πάντας ἐπ' ἀνθρώπους, καί οἱ δόσις ἔσσεται ἐσθλή· / ὅσσοι γὰρ νήεσσιν ἐπικρατέουσιν ἄριστοι / τῶν πάντων οἱ ἕκαστος ὄϊν δώσουσι μέλαιναν / θῆλυν ὑπόῤῥηνον· τῇ μὲν κτέρας οὐδὲν ὁμοῖον, / αἰεὶ δ' ἐν δαίτῃσι καὶ εἰλαπίνῃσι παρέσται.

Ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ. / τοῖσι δὲ καὶ μετέειπε βοὴν ἀγαθὸς Διομήδης·

Νέστορ ἔμ' ὀτρύνει κραδίη καὶ θυμὸς ἀγήνωρ 220 / ἀνδρῶν δυσμενέων δῦναι στρατὸν ἐγγὺς ἐόντων / Τρώων· ἀλλ' εἴ τίς μοι ἀνὴρ ἅμ' ἕποιτο καὶ ἄλλος / μᾶλλον θαλπωρὴ καὶ θαρσαλεώτερον ἔσται. / σύν τε δύ' ἐρχομένω καί τε πρὸ ὃ τοῦ ἐνόησεν / ὅππως κέρδος ἔῃ· μοῦνος δ' εἴ πέρ τε νοήσῃ / ἀλλά τέ οἱ βράσσων τε νόος, λεπτὴ δέ τε μῆτις.

Ὣς ἔφαθ', οἳ δ' ἔθελον Διομήδεϊ πολλοὶ ἕπεσθαι. / ἠθελέτην Αἴαντε δύω θεράποντες Ἄρηος, / ἤθελε Μηριόνης, μάλα δ' ἤθελε Νέστορος υἱός, / ἤθελε δ' Ἀτρεΐδης δουρικλειτὸς Μενέλαος, 230 / ἤθελε δ' ὁ τλήμων Ὀδυσεὺς καταδῦναι ὅμιλον / Τρώων· αἰεὶ γάρ οἱ ἐνὶ φρεσὶ θυμὸς ἐτόλμα. / τοῖσι δὲ καὶ μετέειπεν ἄναξ ἀνδρῶν Ἀγαμέμνων·

Τυδεΐδη Διόμηδες ἐμῷ κεχαρισμένε θυμῷ / τὸν μὲν δὴ ἕταρόν γ' αἱρήσεαι ὅν κ' ἐθέλῃσθα, / φαινομένων τὸν ἄριστον, ἐπεὶ μεμάασί γε πολλοί. / μηδὲ σύ γ' αἰδόμενος σῇσι φρεσὶ τὸν μὲν ἀρείω / καλλείπειν, σὺ δὲ χείρον' ὀπάσσεαι αἰδοῖ εἴκων / ἐς γενεὴν ὁρόων, μηδ' εἰ βασιλεύτερός ἐστιν.

Ὣς ἔφατ', ἔδεισεν δὲ περὶ ξανθῷ Μενελάῳ. 240 / τοῖς δ' αὖτις μετέειπε βοὴν ἀγαθὸς Διομήδης·

εἰ μὲν δὴ ἕταρόν γε κελεύετέ μ' αὐτὸν ἑλέσθαι, / πῶς ἂν ἔπειτ' Ὀδυσῆος ἐγὼ θείοιο λαθοίμην, / οὗ πέρι μὲν πρόφρων κραδίη καὶ θυμὸς ἀγήνωρ / ἐν πάντεσσι πόνοισι, φιλεῖ δέ ἑ Παλλὰς Ἀθήνη. / τούτου γ' ἑσπομένοιο καὶ ἐκ πυρὸς αἰθομένοιο / ἄμφω νοστήσαιμεν, ἐπεὶ περίοιδε νοῆσαι.

Τὸν δ' αὖτε προσέειπε πολύτλας δῖος Ὀδυσσεύς·

Τυδεΐδη μήτ' ἄρ με μάλ' αἴνεε μήτέ τι νείκει· / εἰδόσι γάρ τοι ταῦτα μετ' Ἀργείοις ἀγορεύεις. 250 / ἀλλ' ἴομεν· μάλα γὰρ νὺξ ἄνεται, ἐγγύθι δ' ἠώς, / ἄστρα δὲ δὴ προβέβηκε, παροίχωκεν δὲ πλέων νὺξ / τῶν δύο μοιράων, τριτάτη δ' ἔτι μοῖρα λέλειπται.

Ὣς εἰπόνθ' ὅπλοισιν ἔνι δεινοῖσιν ἐδύτην. / Τυδεΐδῃ μὲν δῶκε μενεπτόλεμος Θρασυμήδης / φάσγανον ἄμφηκες· τὸ δ' ἑὸν παρὰ νηῒ λέλειπτο· / καὶ σάκος· ἀμφὶ δέ οἱ κυνέην κεφαλῆφιν ἔθηκε / ταυρείην, ἄφαλόν τε καὶ ἄλλοφον, ἥ τε καταῖτυξ / κέκληται, ῥύεται δὲ κάρη θαλερῶν αἰζηῶν. / Μηριόνης δ' Ὀδυσῆϊ δίδου βιὸν ἠδὲ φαρέτρην 260 / καὶ ξίφος, ἀμφὶ δέ οἱ κυνέην κεφαλῆφιν ἔθηκε / ῥινοῦ ποιητήν· πολέσιν δ' ἔντοσθεν ἱμᾶσιν / ἐντέτατο στερεῶς· ἔκτοσθε δὲ λευκοὶ ὀδόντες / ἀργιόδοντος ὑὸς θαμέες ἔχον ἔνθα καὶ ἔνθα / εὖ καὶ ἐπισταμένως· μέσσῃ δ' ἐνὶ πῖλος ἀρήρει. / τήν ῥά ποτ' ἐξ Ἐλεῶνος Ἀμύντορος Ὀρμενίδαο / ἐξέλετ' Αὐτόλυκος πυκινὸν δόμον ἀντιτορήσας, / Σκάνδειαν δ' ἄρα δῶκε Κυθηρίῳ Ἀμφιδάμαντι· / Ἀμφιδάμας δὲ Μόλῳ δῶκε ξεινήϊον εἶναι, / αὐτὰρ ὃ Μηριόνῃ δῶκεν ᾧ παιδὶ φορῆναι· 270 / δὴ τότ' Ὀδυσσῆος πύκασεν κάρη ἀμφιτεθεῖσα.

Τὼ δ' ἐπεὶ οὖν ὅπλοισιν ἔνι δεινοῖσιν ἐδύτην, / βάν ῥ' ἰέναι, λιπέτην δὲ κατ' αὐτόθι πάντας ἀρίστους. / τοῖσι δὲ δεξιὸν ἧκεν ἐρωδιὸν ἐγγὺς ὁδοῖο / Παλλὰς Ἀθηναίη· τοὶ δ' οὐκ ἴδον ὀφθαλμοῖσι / νύκτα δι' ὀρφναίην, ἀλλὰ κλάγξαντος ἄκουσαν.

χαῖρε δὲ τῷ ὄρνιθ' Ὀδυσεύς, ἠρᾶτο δ' Ἀθήνῃ·

κλῦθί μευ αἰγιόχοιο Διὸς τέκος, ἥ τέ μοι αἰεὶ / ἐν πάντεσσι πόνοισι παρίστασαι, οὐδέ σε λήθω / κινύμενος· νῦν αὖτε μάλιστά με φῖλαι Ἀθήνη, 280 / δὸς δὲ πάλιν ἐπὶ νῆας ἐϋκλεῖας ἀφικέσθαι / ῥέξαντας μέγα ἔργον, ὅ κε Τρώεσσι μελήσῃ.

Δεύτερος αὖτ' ἠρᾶτο βοὴν ἀγαθὸς Διομήδης·

κέκλυθι νῦν καὶ ἐμεῖο Διὸς τέκος Ἀτρυτώνη· / σπεῖό μοι ὡς ὅτε πατρὶ ἅμ' ἕσπεο Τυδέϊ δίῳ / ἐς Θήβας, ὅτε τε πρὸ Ἀχαιῶν ἄγγελος ᾔει. / τοὺς δ' ἄρ' ἐπ' Ἀσωπῷ λίπε χαλκοχίτωνας Ἀχαιούς, / αὐτὰρ ὃ μειλίχιον μῦθον φέρε Καδμείοισι / κεῖσ'· ἀτὰρ ἂψ ἀπιὼν μάλα μέρμερα μήσατο ἔργα / σὺν σοὶ δῖα θεά, ὅτε οἱ πρόφρασσα παρέστης. 290 / ὣς νῦν μοι ἐθέλουσα παρίσταο καί με φύλασσε. / σοὶ δ' αὖ ἐγὼ ῥέξω βοῦν ἦνιν εὐρυμέτωπον / ἀδμήτην, ἣν οὔ πω ὑπὸ ζυγὸν ἤγαγεν ἀνήρ· / τήν τοι ἐγὼ ῥέξω χρυσὸν κέρασιν περιχεύας.

Ὣς ἔφαν εὐχόμενοι, τῶν δ' ἔκλυε Παλλὰς Ἀθήνη. / οἳ δ' ἐπεὶ ἠρήσαντο Διὸς κούρῃ μεγάλοιο, / βάν ῥ' ἴμεν ὥς τε λέοντε δύω διὰ νύκτα μέλαιναν / ἂμ φόνον, ἂν νέκυας, διά τ' ἔντεα καὶ μέλαν αἷμα.

Οὐδὲ μὲν οὐδὲ Τρῶας ἀγήνορας εἴασεν Ἕκτωρ / εὕδειν, ἀλλ' ἄμυδις κικλήσκετο πάντας ἀρίστους, 300 / ὅσσοι ἔσαν Τρώων ἡγήτορες ἠδὲ μέδοντες· / τοὺς ὅ γε συγκαλέσας πυκινὴν ἀρτύνετο βουλήν·

τίς κέν μοι τόδε ἔργον ὑποσχόμενος τελέσειε / δώρῳ ἔπι μεγάλῳ; μισθὸς δέ οἱ ἄρκιος ἔσται. / δώσω γὰρ δίφρόν τε δύω τ' ἐριαύχενας ἵππους / οἵ κεν ἄριστοι ἔωσι θοῇς ἐπὶ νηυσὶν Ἀχαιῶν / ὅς τίς κε τλαίη, οἷ τ' αὐτῷ κῦδος ἄροιτο, / νηῶν ὠκυπόρων σχεδὸν ἐλθέμεν, ἔκ τε πυθέσθαι / ἠὲ φυλάσσονται νῆες θοαὶ ὡς τὸ πάρος περ, / ἦ ἤδη χείρεσσιν ὑφ' ἡμετέρῃσι δαμέντες 310 / φύξιν βουλεύουσι μετὰ σφίσιν, οὐδ' ἐθέλουσι / νύκτα φυλασσέμεναι, καμάτῳ ἀδηκότες αἰνῷ.

Ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ. / ἦν δέ τις ἐν Τρώεσσι Δόλων Εὐμήδεος υἱὸς / κήρυκος θείοιο πολύχρυσος πολύχαλκος, / ὃς δή τοι εἶδος μὲν ἔην κακός, ἀλλὰ ποδώκης· / αὐτὰρ ὃ μοῦνος ἔην μετὰ πέντε κασιγνήτῃσιν. / ὅς ῥα τότε Τρωσίν τε καὶ Ἕκτορι μῦθον ἔειπεν·

Ἕκτορ ἔμ' ὀτρύνει κραδίη καὶ θυμὸς ἀγήνωρ / νηῶν ὠκυπόρων σχεδὸν ἐλθέμεν ἔκ τε πυθέσθαι. 320 / ἀλλ' ἄγε μοι τὸ σκῆπτρον ἀνάσχεο, καί μοι ὄμοσσον / ἦ μὲν τοὺς ἵππους τε καὶ ἅρματα ποικίλα χαλκῷ / δωσέμεν, οἳ φορέουσιν ἀμύμονα Πηλεΐωνα, / σοὶ δ' ἐγὼ οὐχ ἅλιος σκοπὸς ἔσσομαι οὐδ' ἀπὸ δόξης· / τόφρα γὰρ ἐς στρατὸν εἶμι διαμπερὲς ὄφρ' ἂν ἵκωμαι / νῆ' Ἀγαμεμνονέην, ὅθι που μέλλουσιν ἄριστοι / βουλὰς βουλεύειν ἢ φευγέμεν ἠὲ μάχεσθαι.

Ὣς φάθ', ὃ δ' ἐν χερσὶ σκῆπτρον λάβε καί οἱ ὄμοσσεν·

ἴστω νῦν Ζεὺς αὐτὸς ἐρίγδουπος πόσις Ἥρης / μὴ μὲν τοῖς ἵπποισιν ἀνὴρ ἐποχήσεται ἄλλος 330 / Τρώων, ἀλλά σέ φημι διαμπερὲς ἀγλαϊεῖσθαι.

Ὣς φάτο καί ῥ' ἐπίορκον ἐπώμοσε, τὸν δ' ὀρόθυνεν· / αὐτίκα δ' ἀμφ' ὤμοισιν ἐβάλλετο καμπύλα τόξα, / ἕσσατο δ' ἔκτοσθεν ῥινὸν πολιοῖο λύκοιο, / κρατὶ δ' ἐπὶ κτιδέην κυνέην, ἕλε δ' ὀξὺν ἄκοντα, / βῆ δ' ἰέναι προτὶ νῆας ἀπὸ στρατοῦ· οὐδ' ἄρ' ἔμελλεν / ἐλθὼν ἐκ νηῶν ἂψ Ἕκτορι μῦθον ἀποίσειν. / ἀλλ' ὅτε δή ῥ' ἵππων τε καὶ ἀνδρῶν κάλλιφ' ὅμιλον, / βῆ ῥ' ἀν' ὁδὸν μεμαώς· τὸν δὲ φράσατο προσιόντα / διογενὴς Ὀδυσεύς, Διομήδεα δὲ προσέειπεν· 340

οὗτός τις Διόμηδες ἀπὸ στρατοῦ ἔρχεται ἀνήρ, / οὐκ οἶδ' ἢ νήεσσιν ἐπίσκοπος ἡμετέρῃσιν, / ἦ τινα συλήσων νεκύων κατατεθνηώτων. / ἀλλ' ἐῶμέν μιν πρῶτα παρεξελθεῖν πεδίοιο / τυτθόν· ἔπειτα δέ κ' αὐτὸν ἐπαΐξαντες ἕλοιμεν / καρπαλίμως· εἰ δ' ἄμμε παραφθαίησι πόδεσσιν, / αἰεί μιν ἐπὶ νῆας ἀπὸ στρατόφι προτιειλεῖν / ἔγχει ἐπαΐσσων, μή πως προτὶ ἄστυ ἀλύξῃ.

Ὣς ἄρα φωνήσαντε παρὲξ ὁδοῦ ἐν νεκύεσσι / κλινθήτην· ὃ δ' ἄρ' ὦκα παρέδραμεν ἀφραδίῃσιν. 350 / ἀλλ' ὅτε δή ῥ' ἀπέην ὅσσόν τ' ἐπὶ οὖρα πέλονται / ἡμιόνων· αἱ γάρ τε βοῶν προφερέστεραί εἰσιν / ἑλκέμεναι νειοῖο βαθείης πηκτὸν ἄροτρον· / τὼ μὲν ἐπεδραμέτην, ὃ δ' ἄρ' ἔστη δοῦπον ἀκούσας. / ἔλπετο γὰρ κατὰ θυμὸν ἀποστρέψοντας ἑταίρους / ἐκ Τρώων ἰέναι πάλιν Ἕκτορος ὀτρύναντος. / ἀλλ' ὅτε δή ῥ' ἄπεσαν δουρηνεκὲς ἢ καὶ ἔλασσον, / γνῶ ῥ' ἄνδρας δηΐους, λαιψηρὰ δὲ γούνατ' ἐνώμα / φευγέμεναι· τοὶ δ' αἶψα διώκειν ὁρμήθησαν.

ὡς δ' ὅτε καρχαρόδοντε δύω κύνε εἰδότε θήρης 360 / ἢ κεμάδ' ἠὲ λαγωὸν ἐπείγετον ἐμμενὲς αἰεὶ / χῶρον ἀν' ὑλήενθ', ὃ δέ τε προθέῃσι μεμηκώς, / ὣς τὸν Τυδεΐδης ἠδ' ὃ πτολίπορθος Ὀδυσσεὺς / λαοῦ ἀποτμήξαντε διώκετον ἐμμενὲς αἰεί. / ἀλλ' ὅτε δὴ τάχ' ἔμελλε μιγήσεσθαι φυλάκεσσι / φεύγων ἐς νῆας, τότε δὴ μένος ἔμβαλ' Ἀθήνη / Τυδεΐδῃ, ἵνα μή τις Ἀχαιῶν χαλκοχιτώνων / φθαίη ἐπευξάμενος βαλέειν, ὃ δὲ δεύτερος ἔλθοι. / δουρὶ δ' ἐπαΐσσων προσέφη κρατερὸς Διομήδης·

ἠὲ μέν' ἠέ σε δουρὶ κιχήσομαι, οὐδέ σέ φημι 370 / δηρὸν ἐμῆς ἀπὸ χειρὸς ἀλύξειν αἰπὺν ὄλεθρον.

Ἦ ῥα καὶ ἔγχος ἀφῆκεν, ἑκὼν δ' ἡμάρτανε φωτός· / δεξιτερὸν δ' ὑπὲρ ὦμον ἐΰξου δουρὸς ἀκωκὴ / ἐν γαίῃ ἐπάγη· ὃ δ' ἄρ' ἔστη τάρβησέν τε / βαμβαίνων· ἄραβος δὲ διὰ στόμα γίγνετ' ὀδόντων· / χλωρὸς ὑπαὶ δείους· τὼ δ' ἀσθμαίνοντε κιχήτην, / χειρῶν δ' ἁψάσθην· ὃ δὲ δακρύσας ἔπος ηὔδα·

ζωγρεῖτ', αὐτὰρ ἐγὼν ἐμὲ λύσομαι· ἔστι γὰρ ἔνδον / χαλκός τε χρυσός τε πολύκμητός τε σίδηρος, / τῶν κ' ὔμμιν χαρίσαιτο πατὴρ ἀπερείσι' ἄποινα 380 / εἴ κεν ἐμὲ ζωὸν πεπύθοιτ' ἐπὶ νηυσὶν Ἀχαιῶν.

Τὸν δ' ἀπαμειβόμενος προσέφη πολύμητις Ὀδυσσεύς·

θάρσει, μηδέ τί τοι θάνατος καταθύμιος ἔστω. / ἀλλ' ἄγε μοι τόδε εἰπὲ καὶ ἀτρεκέως κατάλεξον· / πῇ δὴ οὕτως ἐπὶ νῆας ἀπὸ στρατοῦ ἔρχεαι οἷος / νύκτα δι' ὀρφναίην, ὅτε θ' εὕδουσι βροτοὶ ἄλλοι; / ἤ τινα συλήσων νεκύων κατατεθνηώτων; / ἦ σ' Ἕκτωρ προέηκε διασκοπιᾶσθαι ἕκαστα / νῆας ἔπι γλαφυράς; ἦ σ' αὐτὸν θυμὸς ἀνῆκε;

Τὸν δ' ἠμείβετ' ἔπειτα Δόλων, ὑπὸ δ' ἔτρεμε γυῖα· 390

πολλῇσίν μ' ἄτῃσι παρὲκ νόον ἤγαγεν Ἕκτωρ, / ὅς μοι Πηλεΐωνος ἀγαυοῦ μώνυχας ἵππους / δωσέμεναι κατένευσε καὶ ἅρματα ποικίλα χαλκῷ, / ἠνώγει δέ μ' ἰόντα θοὴν διὰ νύκτα μέλαιναν / ἀνδρῶν δυσμενέων σχεδὸν ἐλθέμεν, ἔκ τε πυθέσθαι / ἠὲ φυλάσσονται νῆες θοαὶ ὡς τὸ πάρος περ, / ἦ ἤδη χείρεσσιν ὑφ' ἡμετέρῃσι δαμέντες / φύξιν βουλεύουσι μετὰ σφίσιν, οὐδ' ἐθέλουσι / νύκτα φυλασσέμεναι, καμάτῳ ἀδηκότες αἰνῷ.

Τὸν δ' ἐπιμειδήσας προσέφη πολύμητις Ὀδυσσεύς· 400

ἦ ῥά νύ τοι μεγάλων δώρων ἐπεμαίετο θυμὸς / ἵππων Αἰακίδαο δαΐφρονος· οἳ δ' ἀλεγεινοὶ / ἀνδράσι γε θνητοῖσι δαμήμεναι ἠδ' ὀχέεσθαι / ἄλλῳ γ' ἢ Ἀχιλῆϊ, τὸν ἀθανάτη τέκε μήτηρ. / ἀλλ' ἄγε μοι τόδε εἰπὲ καὶ ἀτρεκέως κατάλεξον· / ποῦ νῦν δεῦρο κιὼν λίπες Ἕκτορα ποιμένα λαῶν; / ποῦ δέ οἱ ἔντεα κεῖται ἀρήϊα, ποῦ δέ οἱ ἵπποι; / πῶς δαὶ τῶν ἄλλων Τρώων φυλακαί τε καὶ εὐναί; / ἅσσά τε μητιόωσι μετὰ σφίσιν, ἢ μεμάασιν / αὖθι μένειν παρὰ νηυσὶν ἀπόπροθεν, ἦε πόλιν δὲ 410 / ἂψ ἀναχωρήσουσιν, ἐπεὶ δαμάσαντό γ' Ἀχαιούς.

Τὸν δ' αὖτε προσέειπε Δόλων Εὐμήδεος υἱός·

τοὶ γὰρ ἐγώ τοι ταῦτα μάλ' ἀτρεκέως καταλέξω. / Ἕκτωρ μὲν μετὰ τοῖσιν, ὅσοι βουληφόροι εἰσί, / βουλὰς βουλεύει θείου παρὰ σήματι Ἴλου / νόσφιν ἀπὸ φλοίσβου· φυλακὰς δ' ἃς εἴρεαι ἥρως / οὔ τις κεκριμένη ῥύεται στρατὸν οὐδὲ φυλάσσει. / ὅσσαι μὲν Τρώων πυρὸς ἐσχάραι, οἷσιν ἀνάγκη / οἷ δ' ἐγρηγόρθασι φυλασσέμεναί τε κέλονται / ἀλλήλοις· ἀτὰρ αὖτε πολύκλητοι ἐπίκουροι 420 / εὕδουσι· Τρωσὶν γὰρ ἐπιτραπέουσι φυλάσσειν· / οὐ γάρ σφιν παῖδες σχεδὸν εἵαται οὐδὲ γυναῖκες.

Τὸν δ' ἀπαμειβόμενος προσέφη πολύμητις Ὀδυσσεύς·

πῶς γὰρ νῦν Τρώεσσι μεμιγμένοι ἱπποδάμοισιν / εὕδουσ' ἦ ἀπάνευθε; δίειπέ μοι ὄφρα δαείω.

Τὸν δ' ἠμείβετ' ἔπειτα Δόλων Εὐμήδεος υἱός·

τοὶ γὰρ ἐγὼ καὶ ταῦτα μάλ' ἀτρεκέως καταλέξω. / πρὸς μὲν ἁλὸς Κᾶρες καὶ Παίονες ἀγκυλότοξοι / καὶ Λέλεγες καὶ Καύκωνες δῖοί τε Πελασγοί, / πρὸς Θύμβρης δ' ἔλαχον Λύκιοι Μυσοί τ' ἀγέρωχοι 430 / καὶ Φρύγες ἱππόμαχοι καὶ Μῄονες ἱπποκορυσταί. / ἀλλὰ τί ἢ ἐμὲ ταῦτα διεξερέεσθε ἕκαστα; / εἰ γὰρ δὴ μέματον Τρώων καταδῦναι ὅμιλον / Θρήϊκες οἷδ' ἀπάνευθε νεήλυδες ἔσχατοι ἄλλων· / ἐν δέ σφιν Ῥῆσος βασιλεὺς πάϊς Ἠϊονῆος. / τοῦ δὴ καλλίστους ἵππους ἴδον ἠδὲ μεγίστους· / λευκότεροι χιόνος, θείειν δ' ἀνέμοισιν ὁμοῖοι· / ἅρμα δέ οἱ χρυσῷ τε καὶ ἀργύρῳ εὖ ἤσκηται· / τεύχεα δὲ χρύσεια πελώρια θαῦμα ἰδέσθαι / ἤλυθ' ἔχων· τὰ μὲν οὔ τι καταθνητοῖσιν ἔοικεν 440 / ἄνδρεσσιν φορέειν, ἀλλ' ἀθανάτοισι θεοῖσιν. / ἀλλ' ἐμὲ μὲν νῦν νηυσὶ πελάσσετον ὠκυπόροισιν, / ἠέ με δήσαντες λίπετ' αὐτόθι νηλέϊ δεσμῷ, / ὄφρά κεν ἔλθητον καὶ πειρηθῆτον ἐμεῖο / ἠὲ κατ' αἶσαν ἔειπον ἐν ὑμῖν, ἦε καὶ οὐκί.

Τὸν δ' ἄρ' ὑπόδρα ἰδὼν προσέφη κρατερὸς Διομήδης·

μὴ δή μοι φύξίν γε Δόλων ἐμβάλλεο θυμῷ· / ἐσθλά περ ἀγγείλας, ἐπεὶ ἵκεο χεῖρας ἐς ἁμάς. / εἰ μὲν γάρ κέ σε νῦν ἀπολύσομεν ἠὲ μεθῶμεν, / ἦ τε καὶ ὕστερον εἶσθα θοὰς ἐπὶ νῆας Ἀχαιῶν 450 / ἠὲ διοπτεύσων ἢ ἐναντίβιον πολεμίξων· / εἰ δέ κ' ἐμῇς ὑπὸ χερσὶ δαμεὶς ἀπὸ θυμὸν ὀλέσσης, / οὐκέτ' ἔπειτα σὺ πῆμά ποτ' ἔσσεαι Ἀργείοισιν.

Ἦ, καὶ ὃ μέν μιν ἔμελλε γενείου χειρὶ παχείῃ / ἁψάμενος λίσσεσθαι, ὃ δ' αὐχένα μέσσον ἔλασσε / φασγάνῳ ἀΐξας, ἀπὸ δ' ἄμφω κέρσε τένοντε· / φθεγγομένου δ' ἄρα τοῦ γε κάρη κονίῃσιν ἐμίχθη. / τοῦ δ' ἀπὸ μὲν κτιδέην κυνέην κεφαλῆφιν ἕλοντο / καὶ λυκέην καὶ τόξα παλίντονα καὶ δόρυ μακρόν· / καὶ τά γ' Ἀθηναίῃ ληΐτιδι δῖος Ὀδυσσεὺς 460 / ὑψόσ' ἀνέσχεθε χειρὶ καὶ εὐχόμενος ἔπος ηὔδα·

χαῖρε θεὰ τοῖσδεσσι· σὲ γὰρ πρώτην ἐν Ὀλύμπῳ / πάντων ἀθανάτων ἐπιδωσόμεθ'· ἀλλὰ καὶ αὖτις / πέμψον ἐπὶ Θρῃκῶν ἀνδρῶν ἵππους τε καὶ εὐνάς.

Ὣς ἄρ' ἐφώνησεν, καὶ ἀπὸ ἕθεν ὑψόσ' ἀείρας / θῆκεν ἀνὰ μυρίκην· δέελον δ' ἐπὶ σῆμά τ' ἔθηκε / συμμάρψας δόνακας μυρίκης τ' ἐριθηλέας ὄζους, / μὴ λάθοι αὖτις ἰόντε θοὴν διὰ νύκτα μέλαιναν. / τὼ δὲ βάτην προτέρω διά τ' ἔντεα καὶ μέλαν αἷμα, / αἶψα δ' ἐπὶ Θρῃκῶν ἀνδρῶν τέλος ἷξον ἰόντες. 470 / οἳ δ' εὗδον καμάτῳ ἀδηκότες, ἔντεα δέ σφιν / καλὰ παρ' αὐτοῖσι χθονὶ κέκλιτο εὖ κατὰ κόσμον / τριστοιχί· παρὰ δέ σφιν ἑκάστῳ δίζυγες ἵπποι. / Ῥῆσος δ' ἐν μέσῳ εὗδε, παρ' αὐτῷ δ' ὠκέες ἵπποι / ἐξ ἐπιδιφριάδος πυμάτης ἱμᾶσι δέδεντο.

τὸν δ' Ὀδυσεὺς προπάροιθεν ἰδὼν Διομήδεϊ δεῖξεν·

οὗτός τοι Διόμηδες ἀνήρ, οὗτοι δέ τοι ἵπποι, / οὓς νῶϊν πίφαυσκε Δόλων ὃν ἐπέφνομεν ἡμεῖς. / ἀλλ' ἄγε δὴ πρόφερε κρατερὸν μένος· οὐδέ τί σε χρὴ / ἑστάμεναι μέλεον σὺν τεύχεσιν, ἀλλὰ λύ' ἵππους· 480 / ἠὲ σύ γ' ἄνδρας ἔναιρε, μελήσουσιν δ' ἐμοὶ ἵπποι.

Ὣς φάτο, τῷ δ' ἔμπνευσε μένος γλαυκῶπις Ἀθήνη, / κτεῖνε δ' ἐπιστροφάδην· τῶν δὲ στόνος ὄρνυτ' ἀεικὴς / ἄορι θεινομένων, ἐρυθαίνετο δ' αἵματι γαῖα. / ὡς δὲ λέων μήλοισιν ἀσημάντοισιν ἐπελθὼν / αἴγεσιν ἢ ὀΐεσσι κακὰ φρονέων ἐνορούσῃ, / ὣς μὲν Θρήϊκας ἄνδρας ἐπῴχετο Τυδέος υἱὸς / ὄφρα δυώδεκ' ἔπεφνεν· ἀτὰρ πολύμητις Ὀδυσσεὺς / ὅν τινα Τυδεΐδης ἄορι πλήξειε παραστὰς / τὸν δ' Ὀδυσεὺς μετόπισθε λαβὼν ποδὸς ἐξερύσασκε, 490 / τὰ φρονέων κατὰ θυμὸν ὅπως καλλίτριχες ἵπποι / ῥεῖα διέλθοιεν μηδὲ τρομεοίατο θυμῷ / νεκροῖς ἀμβαίνοντες· ἀήθεσσον γὰρ ἔτ' αὐτῶν. / ἀλλ' ὅτε δὴ βασιλῆα κιχήσατο Τυδέος υἱός, / τὸν τρισκαιδέκατον μελιηδέα θυμὸν ἀπηύρα / ἀσθμαίνοντα· κακὸν γὰρ ὄναρ κεφαλῆφιν ἐπέστη / τὴν νύκτ' Οἰνεΐδαο πάϊς διὰ μῆτιν Ἀθήνης.

τόφρα δ' ἄρ' ὃ τλήμων Ὀδυσεὺς λύε μώνυχας ἵππους, / σὺν δ' ἤειρεν ἱμᾶσι καὶ ἐξήλαυνεν ὁμίλου / τόξῳ ἐπιπλήσσων, ἐπεὶ οὐ μάστιγα φαεινὴν 500 / ποικίλου ἐκ δίφροιο νοήσατο χερσὶν ἑλέσθαι· / ῥοίζησεν δ' ἄρα πιφαύσκων Διομήδεϊ δίῳ.

Αὐτὰρ ὃ μερμήριζε μένων ὅ τι κύντατον ἕρδοι, / ἢ ὅ γε δίφρον ἑλών, ὅθι ποικίλα τεύχε' ἔκειτο, / ῥυμοῦ ἐξερύοι ἢ ἐκφέροι ὑψόσ' ἀείρας, / ἦ ἔτι τῶν πλεόνων Θρῃκῶν ἀπὸ θυμὸν ἕλοιτο. / εἷος ὃ ταῦθ' ὥρμαινε κατὰ φρένα, τόφρα δ' Ἀθήνη / ἐγγύθεν ἱσταμένη προσέφη Διομήδεα δῖον·

νόστου δὴ μνῆσαι μεγαθύμου Τυδέος υἱὲ / νῆας ἔπι γλαφυράς, μὴ καὶ πεφοβημένος ἔλθῃς, 510 / μή πού τις καὶ Τρῶας ἐγείρῃσιν θεὸς ἄλλος.

Ὣς φάθ', ὃ δὲ ξυνέηκε θεᾶς ὄπα φωνησάσης, / καρπαλίμως δ' ἵππων ἐπεβήσετο· κόψε δ' Ὀδυσσεὺς / τόξῳ· τοὶ δ' ἐπέτοντο θοὰς ἐπὶ νῆας Ἀχαιῶν.

Οὐδ' ἀλαοσκοπιὴν εἶχ' ἀργυρότοξος Ἀπόλλων / ὡς ἴδ' Ἀθηναίην μετὰ Τυδέος υἱὸν ἕπουσαν· / τῇ κοτέων Τρώων κατεδύσετο πουλὺν ὅμιλον, / ὦρσεν δὲ Θρῃκῶν βουληφόρον Ἱπποκόωντα / Ῥήσου ἀνεψιὸν ἐσθλόν· ὃ δ' ἐξ ὕπνου ἀνορούσας / ὡς ἴδε χῶρον ἐρῆμον, ὅθ' ἕστασαν ὠκέες ἵπποι, 520 / ἄνδράς τ' ἀσπαίροντας ἐν ἀργαλέῃσι φονῇσιν, / ᾤμωξέν τ' ἄρ' ἔπειτα φίλον τ' ὀνόμηνεν ἑταῖρον. / Τρώων δὲ κλαγγή τε καὶ ἄσπετος ὦρτο κυδοιμὸς / θυνόντων ἄμυδις· θηεῦντο δὲ μέρμερα ἔργα / ὅσσ' ἄνδρες ῥέξαντες ἔβαν κοίλας ἐπὶ νῆας.

Οἳ δ' ὅτε δή ῥ' ἵκανον ὅθι σκοπὸν Ἕκτορος ἔκταν, / ἔνθ' Ὀδυσεὺς μὲν ἔρυξε Διῒ φίλος ὠκέας ἵππους, / Τυδεΐδης δὲ χαμᾶζε θορὼν ἔναρα βροτόεντα / ἐν χείρεσσ' Ὀδυσῆϊ τίθει, ἐπεβήσετο δ' ἵππων· / μάστιξεν δ' ἵππους, τὼ δ' οὐκ ἀέκοντε πετέσθην 530 / νῆας ἔπι γλαφυράς· τῇ γὰρ φίλον ἔπλετο θυμῷ.

Νέστωρ δὲ πρῶτος κτύπον ἄϊε φώνησέν τε·

ὦ φίλοι Ἀργείων ἡγήτορες ἠδὲ μέδοντες / ψεύσομαι, ἦ ἔτυμον ἐρέω; κέλεται δέ με θυμός. / ἵππων μ' ὠκυπόδων ἀμφὶ κτύπος οὔατα βάλλει. / αἲ γὰρ δὴ Ὀδυσεύς τε καὶ ὃ κρατερὸς Διομήδης / ὧδ' ἄφαρ ἐκ Τρώων ἐλασαίατο μώνυχας ἵππους· / ἀλλ' αἰνῶς δείδοικα κατὰ φρένα μή τι πάθωσιν / Ἀργείων οἳ ἄριστοι ὑπὸ Τρώων ὀρυμαγδοῦ.

Οὔ πω πᾶν εἴρητο ἔπος ὅτ' ἄρ' ἤλυθον αὐτοί. 540 / καί ῥ' οἳ μὲν κατέβησαν ἐπὶ χθόνα, τοὶ δὲ χαρέντες / δεξιῇ ἠσπάζοντο ἔπεσσί τε μειλιχίοισι· / πρῶτος δ' ἐξερέεινε Γερήνιος ἱππότα Νέστωρ·

εἴπ' ἄγε μ' ὦ πολύαιν' Ὀδυσεῦ μέγα κῦδος Ἀχαιῶν / ὅππως τοῦσδ' ἵππους λάβετον καταδύντες ὅμιλον / Τρώων, ἦ τίς σφωε πόρεν θεὸς ἀντιβολήσας. / αἰνῶς ἀκτίνεσσιν ἐοικότες ἠελίοιο. / αἰεὶ μὲν Τρώεσσ' ἐπιμίσγομαι, οὐδέ τί φημι / μιμνάζειν παρὰ νηυσὶ γέρων περ ἐὼν πολεμιστής· / ἀλλ' οὔ πω τοίους ἵππους ἴδον οὐδὲ νοήσα. 550 / ἀλλά τιν' ὔμμ' ὀΐω δόμεναι θεὸν ἀντιάσαντα· / ἀμφοτέρω γὰρ σφῶϊ φιλεῖ νεφεληγερέτα Ζεὺς / κούρη τ' αἰγιόχοιο Διὸς γλαυκῶπις Ἀθήνη.

Τὸν δ' ἀπαμειβόμενος προσέφη πολύμητις Ὀδυσσεύς·

ὦ Νέστορ Νηληϊάδη μέγα κῦδος Ἀχαιῶν / ῥεῖα θεός γ' ἐθέλων καὶ ἀμείνονας ἠέ περ οἷδε / ἵππους δωρήσαιτ', ἐπεὶ ἢ πολὺ φέρτεροί εἰσιν. / ἵπποι δ' οἷδε γεραιὲ νεήλυδες οὓς ἐρεείνεις / Θρηΐκιοι· τὸν δέ σφιν ἄνακτ' ἀγαθὸς Διομήδης / ἔκτανε, πὰρ δ' ἑτάρους δυοκαίδεκα πάντας ἀρίστους. 560 / τὸν τρισκαιδέκατον σκοπὸν εἵλομεν ἐγγύθι νηῶν, / τόν ῥα διοπτῆρα στρατοῦ ἔμμεναι ἡμετέροιο / Ἕκτωρ τε προέηκε καὶ ἄλλοι Τρῶες ἀγαυοί.

Ὣς εἰπὼν τάφροιο διήλασε μώνυχας ἵππους / καγχαλόων· ἅμα δ' ἄλλοι ἴσαν χαίροντες Ἀχαιοί. / οἳ δ' ὅτε Τυδεΐδεω κλισίην εὔτυκτον ἵκοντο, / ἵππους μὲν κατέδησαν ἐϋτμήτοισιν ἱμᾶσι / φάτνῃ ἐφ' ἱππείῃ, ὅθι περ Διομήδεος ἵπποι / ἕστασαν ὠκύποδες μελιηδέα πυρὸν ἔδοντες· / νηῒ δ' ἐνὶ πρυμνῇ ἔναρα βροτόεντα Δόλωνος 570 / θῆκ' Ὀδυσεύς, ὄφρ' ἱρὸν ἑτοιμασσαίατ' Ἀθήνῃ. / αὐτοὶ δ' ἱδρῶ πολλὸν ἀπενίζοντο θαλάσσῃ / ἐσβάντες κνήμας τε ἰδὲ λόφον ἀμφί τε μηρούς. / αὐτὰρ ἐπεί σφιν κῦμα θαλάσσης ἱδρῶ πολλὸν / νίψεν ἀπὸ χρωτὸς καὶ ἀνέψυχθεν φίλον ἦτορ, / ἔς ῥ' ἀσαμίνθους βάντες ἐϋξέστας λούσαντο. / τὼ δὲ λοεσσαμένω καὶ ἀλειψαμένω λίπ' ἐλαίῳ / δείπνῳ ἐφιζανέτην, ἀπὸ δὲ κρητῆρος Ἀθήνῃ / πλείου ἀφυσσόμενοι λεῖβον μελιηδέα οἶνον.

 / 